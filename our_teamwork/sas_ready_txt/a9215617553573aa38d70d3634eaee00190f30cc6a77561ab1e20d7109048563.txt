Талісман на передову: у Черкасах пес тестує автомобілі для захисників

Сніжана Калюжна
Тетяна Рева

 
Пес Даф полюбляє ковбасу та м’ясисті кісточки, в автомайстерні має власне крісло, подружку Сюню та навіть фотоальбом у соцмережах. А ще у собаки є власний шолом та гранатомет, додав господар собаки пан Володимир.
"Дафу подарували аксесуари військові. Спочатку каску, потом гранатомет", 
розповів його господар Володимир Усенко.
 
 
Бо в майстерні повертають до життя саме автівки для військових. Працюють гуртом, розповів Юрій Лищенко.
"Рихтувальник і зварювальник — я, Володя фарбує. Зателефонували хлопці – потрібен автомобіль. Ми знайшли автомобіль. Або люди просто приганяють автомобіль, щоб ми пофарбували". 
Кількість таких машин не рахують, додав Юрій Лищенко. Лише він самотужки придбав кілька.
"Це ми спочатку передали їм ці два буси, пофарбували їх"
На передовій їхні машини вже охрестили "Дафмобілями".
"Пес, часто, коли виганяли-переганяли машину, залазив сам в автівку, сідав на пасажирське сидіння, потім його почали садити на водійське, фотографувати там", пояснив Володимир Усенко. 
 
 
У процесі підготовки автомобілів на передову Даф задніх не пасе, зауважив його господар пан Володимир. У роботі він дуже любить контролювати процес. А майстри люблять його, додав директор доброчинного фонду "Ти потрібен нам" Микола Малігонов. Бо цей пес надихає усіх.
"Ми зрозуміли, що дуже важливо силам оборони мати мобільність. І почали постачати повнопривідні автомобілі, якими ми могли б пересуватися по бездоріжжю. В один момент я познайомився із неймовірним українцем в тілі собаки. Це той пес, який надихає, оскільки в його очах видно, що він все розуміє, але сказати не може", — розповів пан Микола.
 
 
За словами чоловіка, пес відчуває, що відбувається і по-своєму перевіряє машини, що підготували на передову.
 "Було й таке, що певні автомобілі він не приймав одразу і були такі моменти, що ми думали може це авто не варто відправляти?", — пояснив Микола Малігонов.
Світлини з Дафом, коли пес тестує відремонтовану автівку, майстри відправляють військовим, розповів Володимир Усенко:
"Були на одній з автівок під Херсоном, то хлопці потім після фоток одписалися, що москалі з Херсона втекли".
 
 
Утім гроші на нові "дафмобілі" продовжують збирати, бо потреби у захисників нині чималенькі.