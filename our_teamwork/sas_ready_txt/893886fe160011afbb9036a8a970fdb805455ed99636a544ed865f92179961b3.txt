«Зірочки» й «равлики». У Дніпрі на майстер-класі вчилися робити окопні свічки – фоторепортаж

Юлія Підгола

Як розповіла Надія Лиштва, з 2014-го року вона шила маскхалати та прапори для бійців. Робити окопні свічки почала у серпні 2022-го. Навчилася – завдяки волонтерській групі в соцмережах.
«За тиждень я роблю десь сотню таких свічок. За весь час – мабуть, є вже тисячі дві. Судячи з закупівель воску. За останні два місяці у мене пішло приблизно 400 кілограмів. Допомагає мені донька. Свічки розходяться на різні напрямки: багато – на Донецький, і на Харківський, і на Херсонський. Хлопці шлють відгуки, навіть є відео – які кращі», – каже жінка.
Для окопної свічки треба прості матеріали: чиста бляшанка, гофрований картон й парафін (або віск).
За словами майстрині, з останнім інгредієнтом можуть виникнути проблеми, адже огарків свічок, які люди використовують удома, багато не назбираєш. Тому доводиться купувати технічний парафін або віск – кілограмами.
Важлива складова – картон.
«Якщо ми просто поставимо гнотик і заллємо воском – свічка вже буде горіти. Але потрібно не тільки світло, а й тепло. В окопі – волого, холодно, треба і речі підсушити, і підігріти щось поїсти. І якраз картон дає оце тепло при горінні. Маленькі свічки мають свій плюс – їх легко сховати», – пояснила Надія Лиштва.
«Дизайн» може бути різним – у залежності від того, як вставити картонну складову.
«Зірочки» й «равлики».
Учасник майстер-класу Олег також робить окопні свічки вдома. Йому допомагають дружина та колега. Каже: вже має свої лайфхаки. Один із них – виготовлення свічок у баночках з-під пива.
«Ми робимо це з осені. На банки я дивлюся як на матеріал, який можна видобути зі сміття, а от парафін – закуповуємо. За весь час ми викупили й виробили до ста кілограмів парафіну. Винайшли таке – півлітрові пивні банки легко можна розрізати по висоті, бо там тонкий алюміній, і використати для свічки. Такі банки простіше добути серед знайомих, ніж бляшанки з-під кукурудзи та тушкованки. Передаємо наші свічки бійцям – друзям на передову. Також віддаємо знайомим волонтерам, якщо є запит. Хочеться допомогти нашим, тим більше – є можливість. Я працюю вдома, за комп’ютером. Коли нема світла – беру паузу і роблю свічки», – розказав Суспільному Олег.
Нарізають гофрокартон ножем, «як ковбасу».
Для плавлення парафіну підходить чайник.
Застигає окопна свічка не менш як три години.
Маленька свічка може горіти й зігрівати близько двох годин, велика – чотири й більше.
Під час виготовлення свічок треба дотримуватись техніки безпеки. Зокрема, до розплавленого парафіну не має потрапити жодної краплі води.
Окопні свічки – справа для дорослих, каже Надія Лиштва. 
Діти ж можуть робити ось такі розпалки для вогню – просочувати розплавленим воском ватні диски й просушувати.
«Такі розпалки дуже цінують на деокупованих територіях. Надривається, підпалюється – і є п’ять хвилин неперервного вогню», – каже жінка.
На майстер-клас приходили цілими родинами.
Кожну свічку оздобили патріотичними наліпками. 
Учасники виготовили більш ніж 30 свічок.
Невдовзі ці вироби поїдуть на фронт.