Висять в окопах, як в галереї на стінах. Кропивничанка готує для бійців патріотичне печиво

Ірина Куницька
Вікторія Колосова

Оксана Лебідь печивом займається сім років. З патріотичними надписами почала робити після повномасштабного вторгнення. 
Розповіла, печиво робить з імбирно-медового тіста. Для нього потрібне борошно, цукор, яйця, імбир, кориця та мед. Допомагає пекти печиво мама.
Скільки виготовила за 11 місяців жінка точно сказати не може. "Дуже багато пряників. За кількістю вже, напевно, десятки тисяч пішли".
Щодня робить по дев'ять порцій — це 300-400 пряників. Говорить, до повномасштабного вторгнення робила дві-три порції на свята.
Готове печиво відправляє в спільноту "Годуємо патріотів". "Готуємо супи сухі і в кожний ящик ми вкладаємо печиво. Хто дзвонить: “Ми сьогодні відправляємо посилку, Ксюш, допоможи, треба пряники". Коли є, завжди даємо".
Каже: бійці дуже багато дякують, присилають — фотозвіт. "Одна дівчинка сказала, що не можна їсти такі пряники. Я кажу: “Ну, чого не можна? Хлопці ж їдять". Говорить, ви не знаєте. В них ці пряники в окопах, як в галереї, висять на стінах".