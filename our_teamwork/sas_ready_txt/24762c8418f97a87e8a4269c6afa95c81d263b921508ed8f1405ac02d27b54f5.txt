У Сумах волонтерів "Добробату" відзначили подяками та подарунками

Ірина Касьяненко
Катерина Ворона

Відзначили волонтерів "Добробату", або ж  добровольчого будівельного батальйону у  сумському Конгрес-центрі СумДУ. Це волонтерський рух, учасники якого допомагають рятувальникам розбирати завали, зруйнованих після обстрілів російських військ будівель, проводять демонтажні роботи, ладнають покрівлі, а також монтують вікна й двері. Усі добровольці працюють на власному ентузіазмі, без будь-якої оплати. 
Один із нагороджених волонтерів — роменчанин Максим Яровий. Згадує, як пішов у "Добробат": "Це був місяць травень і ми разом із хлопцями зібрались і вирішили, що ми також маємо долучитись до відбудови нашої країни. Наш перший виїзд був в місто-герой Охтирка. Ми там займались розбором завалів, допомагали у житловому масиві розбирати завали".
"Перш за все це допомога. Допомога своїй країні, допомога своїй області і я вважаю, що кожен має внести свою лепту в нашу спільну перемогу", — говорить Максим Яровий.
В’ячеслава Нечипоренка у "Добробат" запросив його кум: "Він запропонував це, каже: проєкт такий добрий, допомагати людям. Я на той час був безробітний і вирішив спробувати. Ну, втягнувся, сподобалось".
В’ячеслав Нечипоренко говорить, що за час волонтерства у "Добробаті"  працював у кількох населених пунктах Сумщини: "Облдержадміністрацію розбирали в Охтирці, в Лебедині приватні будинки, в Боромлі в центрі були прильоти, розгрібали там. Ну і найбільше постраждав Тростянець. Там найбільше часу ми і працювали".
На даний час у "Добробаті" на постійній основі працюють понад три сотні волонтерів.
"Ми маємо два загони свої: ми маємо Сумський загін, ми маємо Роменський загін. Як тільки якась руйнація, якісь зруйновані будівлі – одразу виїжджає "Добробат", виїжджають ДСНС, приїжджають органи влади, департамент капітального будівництва і ми всі разом, в такій синергії відновлюємо нашу державу", — говорить заступник голови ОВА Олег Клименчуков.
За інформацією Олега Клеменчукова, за 10 місяців повномасштабного вторгнення російських військ "Добробатівці" понад 80 разів виїздили у громади Сумщини.