У Золочеві безробітні приєдналися до "Армії відновлення" та розбирають завали після обстрілів окупантів

Марія Солодовнік
Дмитро Гребінник
Ірина Гнатюк

Про це Суспільне Харків розповів директор обласного Департаменту соціального захисту населення Юрій Шпарага. 
Програма фінансується з державного бюджету. Люди отримують мінімальну зарплату, а також за ними зберігається виплата по безробіттю, пояснює Шпарага. 
Одна з бригад працює у Золочівській громаді. У серпні 2022 року РФ влучила у двоповерхівку у Золочеві. Комунальникам розбирати завали допомагали семеро безробітних, серед них — 55-річна Юлія Соловей, яка до російського вторгнення працювала прибиральницею в школі.
"Школа закрилася. Дітки займаються онлайн. Учителі працюють, а інших працівників, як ми, відправили на біржу праці", — розказала Юлія Соловей. 
Залучати безробітних до "Армії відновлення" в селищі почали два тижні тому. Програму фінансує держава, цього року на неї виділили майже 700 тисяч гривень. Кожен робітник укладає з комунальниками трудовий договір, зберігаються і виплати по безробіттю, говорить директор Золочівської філії центру зайнятості Юрій Заболотний.
"Людина отримує заробітну плату, працюючи сьогодні тут на суспільно-корисних роботах. Це 6 700 гривень — мінімальна зарплата. Звичайно, це людям вигідно. На 6 700 грн вигідніше, ніж просто стояти на обліку", — пояснює Юрій Заболотний.
Також серед тих, хто працює у Золочеві, — Галина Шухліна. Кафе, у якому жінка працювала кухаркою, закрилося в перший день повномасштабної війни. Простояла на біржі вісім місяців, каже Галина.
"Шукала нагоду, щоб і в Харкові влаштуватися на роботу, але в нас автобуси не ходили, електрички не ходили. Була вдома з дітьми", — каже Галина. 
У Золочеві повністю зруйнована чверть від усієї кількості будинків. Комунальників, які мають розбирати руїни,  залишилася половина від довоєнної кількості, каже керівник підприємства Олександр Кравченко.
"Завдяки роботі програми у нас з'явилися додаткові робочі руки. Темпи розбору завалів, як наслідків обстрілів, набагато збільшилися. Це дуже-дуже суттєва допомога для нашої громади", — говорить Олександр Кравченко. 
До кінця березня в області планують залучити до "Армії відновлення" ще чотириста людей, говорить Юрій Шпарага.