Лікує, годує і шукає господарів. Роменчанка придбала дачну ділянку й облаштувала притулок для тварин

Катерина Гладенко
Юлія Марковська

Притулок для тварин роменчанка Надія Гора створила у 2015 році. Говорить – починалось все з кількох тварин. "Хто потрапляв в аварію, з ким люди жорстоко поводились — забирала, лікувала, прилаштовувала їх. А потім воно як сніжний ком, я не можу пройти повз, я не можу бачити такого лиха", - розповідає власниця притулку.
Усіх своїх підопічних Надія лікує та намагається знайти їм господаря. "Без вихідних, 24 години на добу. Я навіть коли сплю, то розумію, що я не можу витягти ноги. А якщо витягую ноги, ще й можуть фиркати на мене і лапою по обличчю вдарити", - говорить жінка.
На сьогодні на утриманні у жінки близько 60 тварин, третина з них – коти. Аби вистачало місця усім, придбала дачну ділянку. Для котів та собак, яким потрібне тепло, обігріває приміщення. Багатьом з них, говорить, не знайдуть господаря, бо вони мають хвороби. Коли ж господар таки знаходиться, на вільне місце вже є претенденти. "У нас є собачка підкинута "добрими" людьми під паркан. Під’їхав джип і сказав – біжи хлопчик, там собачки, там тебе покормлять. І прийшлось нам і його приютити", - розповідає пані Надія.
На день, говорить жінка, окрім каш для її підопічних, необхідно близько 20 кг корму для собак та ще 5 кг для котів. Одна з тих, хто допоміг цього разу — Вікторія Палащенко. Дівчина разом зі знайомим оголосили збір коштів у місцевій групі на корм та лікування тварин у Сумах. "Ми за 3,5 години назбирали три тисячі гривень на поїздку до Сум. Ми були приємно вражені, що така кількість людей відгукнулась на це. Ми продовжили збір, але домовились, що ці три тисячі підуть на Суми, інші кошти підуть на інші потреби", - розповіла Вікторія.
Через те, що працює Надія у притулку одна, то наразі потребує допомоги у вигулі тварин та облаштуванні притулку. "Є дерева, які я стягла, привезла, але їх треба попиляти, порубати, якщо вже є буржуйка. Корма, ліки, це найголовніше. Зараз нагальне – це будматеріали для паркану – шифер. Газовий балон потрібен, тому що взимку не завжди можливо сюди доїхати і не завжди бувають дрова", - говорить власниця притулку.
Та найбільше, говорить Надія, мріє про те, аби усі тварини знаходила свою родину, аби вона могла допомагати більшій кількості тварин у гідних для них умовах.