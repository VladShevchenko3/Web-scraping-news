"Грати поки не буде перемоги": на Одещині маленькі музиканти зібрали майже 25 тисяч гривень для військових

Олександра Пономаренко

Брати семирічний Артем та одинадцятирічний Андрій беруть акордеон та бубон та грають біля місцевого ринку. Таким чином заробляють гроші для військових.
"Ми в один вечір захотіли зібрати гроші для ЗСУ, тому що ми не можемо піти в армію, тому що нам заважає вік. І ми вирішили ЗСУ допомогти грошима та своїм талантом. Я думаю, дуже важливо допомагати, бо це по-перше, підтримка. Вони нас захищають і дають, аби ми спокійно відпочили і я дякую дуже їм", — розповідає Андрій. 
Молодший Артем підігрує брату на бубні. 
"Я допомагаю братику, щоб заробити гроші військовим. Я граю на бубнах. Ми позичили у вчительки, аби грати тут. Мені важливо допомагати їм". 
Хлопці збирають кошти для військових з 28 механізованої бригади імені Лицарів Зимового Походу. 
"Там дуже багато хлопців з Южного, дуже багато з Одеської області. І вони, звичайно, знають, там мій чоловік перебуває. Вони здаючи дядька Олексія хочуть зробити все, щоб тільки була перемога", — розповідає дружина одного з бійців бригади Вікторія Сандюк.
 Грають на музичних інструментах брати по п'ять годин на добу, у будь-яку погоду. Повз проходять люди, які кидають гроші у банку.
"Ми підтримуємо і дітей і наших ЗСУ, бо хлопці воюють на фронті і їм дуже важко зараз і кожна копійка на вагу золота. Я схвалюю їх рішення, молодці. Допомога нашому війську – це дуже добре і на часі", — каже жителька Южного Надія. 
За чотири місяці дітям вдалося зібрати майже 25 тисяч гривень. Хлопчики розповідають, планують збирати кошти та грати, допоки Україна не переможе та не настане мир.
"А мрія – щоб у нас був мир і в Києві поставити свій концерт перед президентом України й подати руку президенту", — ділиться Андрій. 