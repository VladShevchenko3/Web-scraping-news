"Баню на колесах" створили хмельницькі волонтери для захисників України

Леся Боровець
Михайло Жила

Банно-пральне авто створили волонтери і бійці благодійного фонду і добровольчого формування "Авангард" та громадської організації "Валіза добра". За годину, каже волонтер Геннадій Годний, у спецавтівці можуть прийняти душ і випрати речі до 40 чоловік. За його словами, обладнана пірамідка для зброї, для верхнього одягу: "Хлопці можуть роздягатися, речі закидаємо в пралки. Все підведено, все обладнано. Всі розетки працюють. У авто є рушники, пральні засоби, миючі засоби, пінка для гоління, мило, зубні щітки".
За словами Геннадія Годного, на 8 квадратних метрах корисної площі авто встановлено 4 душові кабінки і 4 пральні машини: "Система обладнана стоп-лійками. Якщо лійка в руці, тоді водичка біжить. Забрали - водичка перестає бігти з метою економії води. Автомобіль обладнаний вентиляцією, яка перекривається для запобігання протягів і для подачі свіжого повітря".
Даний проєкт нарекли "Капітошкою", асоціюючи з українським мультфільмом, в якому крапелька-капітока -позитивний герой, що гуляє лісом і творить добро, кажуть волонтери.
Боєць добровольчого формування "Авангард" Сергій Кунинець каже, що авто обладнане спеціальною сушильною шафою: "Температура в цій шафі від 50 до 70 градусів. Машина здатна висушити всю білизну, яка випереться, а це 4 пральні машинки. Повітря, яке виходить - це повітря гаряче від генераційного пристрою, яке працює на дизельному паливі".
Банно-пральне авто обслуговується одним оператором, говорить Сергій Кунинець: "Це водій і оператор 2в1. При поставці автомобіля на фронт ми обов’язково декілька днів будемо навчати оператора. Це пристрій, який нагріває в нас воду, приміщення всередині салону і сушильну шафу. Він працює на дизелі, звичайне дизельне паливо, 1,5 літри на годину. За цю годину ми нагріваємо до 400 літрів води до температури 35 градусів. Ми можемо обігріти салон автомобіля до 30 градусів".
За його словами, авто обладнане антиопіковим клапаном: "Цей пристрій виставляє температуру, якою хлопці користуватимуться у душових. Якщо температура виставлена, скажімо, 35 градусів, то до 35 градусів вода поступає лише з гарячої бочки. Якщо температура в гарячих бочках нагріта вище цієї температури то вона домішується холодною водою. Обладнано фільтром, тому що ми поповнюємо як з міських мереж, так і з водойми. Дана система при певних комбінаціях кранів виконує 4 різних завдання: поповнення води, змішування води в холодних бочках і гарячих бочках, і перекачка води з холодних бочок в гарячі бочки".
На переобладнання поштової автівки під банно-пральне авто, каже директор благодійного фонду "Авангард" Сергій Вавричнук, витратили 470 тисяч гривень.
"Зібралися фінансово, виїхали за кордон в Німеччину, придбали два автомобілі, які пригнали сюди в Хмельницький, і протягом двох місяців вже зібрана одна машина повністю і готова вийти в роботу. На цьому тижні в 36 батальйон, для наших хлопців. Всередині в роботу в нас пішло 230-250 тисяч гривень, плюс сама машина коштує 200-220 тисяч гривень з доставкою сюди", - додає Сергій Вавринчук.
За його словами, зараз до переобладнання готують друге авто. Надалі планують налагодити їх виробництво, питання лише у коштах, каже Сергій Вавринчук: "В чому унікальність цієї машини? Вона може переїхати в будь-яку точку, вона автономна, може працювати без електрики. В подальшому думаємо не зупинятися на цих двох машинах, а далі виробляти такі машини і передавати їх хлопцям".
Разом з автівкою для забору води з водойми волонтери передають генератор.