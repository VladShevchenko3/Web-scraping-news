Вдень годуємо 1000 військових: як працює волонтерський штаб у Харкові

Альона Рязанцева
Микита Ольховський

На кухні готують гарячі страви військовим на фронт, розповідає волонтерка Людмила Каткова. 
"Один із наших студентів, який раніше ходив у наш шпиталь і допомагав там нашим хлопцям, прийшов і сказав: "Є проблема з їжею, не вистачає". І була коротка відповідь: "Ми допоможемо. Завтра буде борщ!", — пригадує початок роботи кухні Людмила.
Людмила каже, приміщення погодився надати ректор університету, в якому вона працювала. Комунальні послуги оплачує сама. Продукти допомагають надавати волонтери з Харківщини.
"Наші люди з Харківської області, із сіл, давали це з душею, з такою любов'ю, з такими словами: "Щоб все це дійшло до наших хлопчиків, щоб вони поїли, щоб були вони ситі і щоб скоріше була перемога", — розповідає волонтерка.
Згодом штаб перетворився на волонтерську організацію, її назвали "Червона калина". Зараз тут працює близько 10 людей, чотири з них — це кухарки, які щодня з 05:00 готують обіди на фронт. 
Найбільше вдавалося за день нагодувати до 1000 людей, говорить волонтерка Антоніна Черних.
"Ми, як закінчується комендантська година, так вже і виїжджаємо сюди. Людмила Сергіївна нас забирає, привозить сюди. Якщо є такі заявки, що на 06:00 повинно бути все готове, то залишаємося тут на ніч, тому що наші хлопці повинні їсти. Потім відпочинемо, як буде вихідний", — каже волонтерка.
За словами Людмили, зараз найбільша проблема для кухарів — відключення світла. Її вирішує генератор — його подарували польські волонтери, щоб ті, хто годує військових, працювали не в темряві.