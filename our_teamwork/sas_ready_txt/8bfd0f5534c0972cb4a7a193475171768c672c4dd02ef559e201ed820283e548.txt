Закінчила університет і пішла волонтерити: одеська лікарка консультує пацієнтів у Харкові

Ганна Цьомик
Микита Ольховський

Марія почала займатися волонтерством одразу після закінчення Одеського медуніверситету, де закінчила інтернатуру за фахом "сімейний лікар".
"Я довго шукала, де мені саме волонтерити. Була в Ужгороді, у Львові, у Києві. Сюди мене запросила канадська волонтерська організація працювати з ними, і я тут з початку жовтня", — говорить лікарка.
Пацієнтка Марії Олена розповідає, що нині її сімейна лікарка не у Харкові, а до інших безкоштовних лікарів діставатися далеко.
Про волонтерську ініціативу жінка дізналася від своєї подруги: "Вона каже: "Олено, спробуй подзвонити, там дають лікарську допомогу, бо купувати це все зараз дорого". Лікаря немає зараз у Харкові, вона мені телефонувала десь у серпні та виписала безкоштовні ліки, але не всі були в аптеках. А зараз з нею немає зв'язку, а до платних лікарень ходити грошей немає".
"На складі ліків є основні групи, які потрібні більшості пацієнтів. Ми орієнтуємося на людей літнього віку, тобто 50 та старше, поліморбідних пацієнтів, особливо у кого цукровий діабет і всі ускладнення", — пояснює волонтерка з Одеси.
За словами Марії, оренду кабінету оплачує канадська організація HUGS, а медикаменти волонтери замовляють з усього світу.