"Хлопців роздягали, перевіряли на татуювання і забирали цигарки". Як жителі Маріуполя виїхали з окупації на Хмельниччину

Катерина Шевчук
Валерія Ковальчук

 
У сільському будинку на Хмельниччині проживає родина переселенців з одинадцяти осіб: вісім дорослих та троє дітей. Жителька Маріуполя Вікторія розповіла, як облаштувалися: "На кухні ми облаштували стіл під нашу велику родину. В нас тепло, хлопці наші зробили грубку. В нас є дров’яний котел. Хлопці переробили, тому, що він не справний був".
Жінка згадує, як виїжджали з окупації: "Було дуже важко. Було дуже багато машин. Колона їхала, але добре, що саме колона була, тому що по одній машині було дуже страшно їхати. Дуже багато було блокпостів, близько 15. Тобто проїхали трішки, і знову вони стоять. Хлопців роздягали, перевіряли на татуювання, речі шерстили, забирали цигарки, таке, що їм потрібно".
Квартира Вікторії частково пошкоджена, додає жінка: "Повилітали вікна, двері, балкон. Приліт якраз був на дев'ятий поверх в куток, а ми на сьомому живемо. Воно не погоріло, а саме через приліт ударною хвилею повибивало".
За словами Вікторії, у селі, де облаштувалася родина, жителі постійно допомагають чим можуть.
"Ми якось не звикли до такого, нам не зручно. Але в нашій ситуації ми взагалі ні від чого не відмовляємось, живемо всі разом, один одному допомагаємо", — говорить Вікторія.
Разом із сім’єю на Хмельниччину переїхала кішка Моня, каже семикласник Тимур: "Це моєї тітки Люди кішка. Вони її знайшли на вулиці, забрали додому, помили. І вона тепер живе вже 11 років з ними".
По допомогу до благодійного фонду Карітас-Хмельницький, сім’я Вікторії звернулася у вересні, розповідає кейс менеджерка благодійного фонду Зоряна Моташко: "Я їм перетелефонувала, призначила зустріч. Вони прийшли всіма чотирма сім’ями. Це йде опитування, заповнення анкет, вони описали свої потреби. Першу нашу стандартну гуманітарну допомогу — це продукти й побутову хімію сім’я отримала. Отримали ковдри, постільну білизну з каструлями й в них був запит на дрова".
Окрім дров, родина потребувала меблів, додає працівниця фонду: "Сьогодні ми їм, завдяки допомозі людей, змогли привезти дитяче ліжечко, столик, торшер декоративний, бабуля щиро передавала, полички, килим і телевізор".