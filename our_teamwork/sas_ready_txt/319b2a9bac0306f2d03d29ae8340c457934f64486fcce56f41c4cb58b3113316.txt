На Рівненщині збирають на макулатуру російськомовні книжки, щоб допомогти ЗСУ

Наталія Стратонова
Ольга Верещук

18-річна здолбунівчанка Яна Манько принесла шість російськомовних книжок, аби здати їх на макулатуру. 
"Це книжки моїх батьків, а точніше — мами. Коли вона ходила до школи, то вчилася по них, там навіть був "Орфографический словарь" по якому вони вивчали російську мову. Насправді моя мама була навпаки рада, що ми їх зможемо позбутися і використати кошти на щось потрібніше", — каже дівчина.
Збирати російськомовну макулатуру в молодіжному просторі Home'як, створеному на базі Здолбунівської бібліотеки для дітей та молоді, розпочали тиждень тому. Молодь там виготовляє окопні свічки. Коли відчули дефіцит парафіну, почали шукати на нього гроші. Так виникла ідея заробити їх на макулатурі. 
"Багато людей неодноразово запитували, куди їх можна здати. Були люди, які вже привозили макулатуру, кажуть: "Добре, що ви написали, бо я планував її палити просто". Для чого її палити в грубці або десь на вулиці, якщо її можна здати й за ті кошти купити декілька кілограмів парафіну і зробити декілька свічок", — каже директор Здолбунівської бібліотеки для дітей та молоді Микола Мокрик.
За тиждень волонтерам вдалося зібрати близько 200 кілограмів макулатури.
"Плануємо збирати до 10 лютого. Ми плануємо, що до 10 їх принесуть, ми їх здамо однією великою партією, отримаємо гроші, купимо парафін і в понеділок, після 10.02 буде у нас новий завіз парафіну і нові свічки", — додає Микола Мокрик.