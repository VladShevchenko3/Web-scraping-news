Зіграй в "Криївку" — підтримай ЗСУ. У Франківську волонтери вперше провели повстанську гру

Маріaна Басалига
Каріна Борисевич

"Криївку" створила всеукраїнська громадська організація "Молодий Народний Рух". Замість мирних жителів — воїни УПА, а мафія — це агенти НКВС. Упродовж гри учасникам потрібно знайти шпигунів.
"За розміром — це звичайні гральні карти. Знизу написана роль гравця. Є повстанці, мирні жителі. Є карта "кум". Вона — особлива. У класичній "Мафії" її немає. В нашій "Криївці" — це учасник, який, коли виходить з гри, може із собою когось забрати за компанію, як типовий український кум. Ціль гри — розвиток логіки, ораторське мистецтво, бо гравці постійно мають розмовляти між собою", — розповідає Вікторія Вовк.
Пограти у "Криївку" в Івано-Франківську прийшли місцеві жителі та переселенці.
Данило Онішкевич переїхав з Маріуполя. Хлопець розповідає, що гра йому сподобалася. Також це — хороший спосіб вивчати українську історію.
"Ми грали в "Мафію". Я до сьогодні не знав, що є така українська гра "Криївка", — каже Данило Онішкевич.
До гри долучилася й франківка Юліана Іванюк. Дівчина каже, така ініціатива їй до вподоби.
"Ця гра допомагає розвинути інтелект, розуміння. Людина може пізнати самого себе і розвивати критичне мислення. Ми з друзями часто граємо в настільні ігри, відвідуємо схожі заходи", — каже Юліана Іванюк.
За словами співорганізаторки заходу Вікторії Вовк, зібрані гроші під час гри відправлять на потреби армії. Також планують і надалі запрошувати франківців зіграти у "Криївку".