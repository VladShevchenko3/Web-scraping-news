Буржуйки та продуктові набори. Волонтери доставили гуманітарну допомогу до постраждалих сіл Миколаївського району

Дар'я Свистуха
Олександр Гордієнко

Про допомогу для жителів сіл волонтери розповіли кореспондентам 
. 
Юлія Гершун каже, що буржуйки перебувають серед основних запитів людей. 
"Ми привезли до Миколаєва та Херсона понад 100 буржуйок. Щоб зігріти людей, щоб вони мали можливість приготувати щось гаряче. Погодувати дітей", — розповідає Юлія Гершун.
Буржуйки виготовляють в Миколаєві, роздають за попередніми заявками.
У будинку пані Тетяни живе п’ятеро людей. Сюди, до Шевченкового, жінка з родиною повернулись місяць тому. Газу в селі немає. Опалюють ушкоджений будинок електрокамінами. Але світло тут є не завжди. Волонтери передали жінці буржуйку.
"На чому готуємо? Купили балон газу і на таганку готуємо. А грілися каміном 40-річної давнини. Такий був вогник, там діоди й грілися", — каже Тетяна. 
Волонтери роздали пакунки з кормом для тварин.
"Ми бачимо, що дуже багато саме бездомних собак. Люди виїжджали, залишали їх. Тому допомога дуже актуальна. Так, ми тут вже були неодноразово, ми намагаємось регулярно приїжджати сюди, допомагати", — каже волонтерка Алла.
У сусідньому селі Любомирівка залишилось менше половини жителів. Частина людей, які покинули населений пункт, залишили своїх собак та котів, птицю та худобу в селі. Олександр розповідає, чим годує своїх та сусідських собак.
"Давали крупу отут людям, арнаутка чи як вона називається. То сам не їв, а зварив і кормлю їх. Вони вже повиловлювали всіх курок, качок, що люди повипускали ж тоді. А зараз вже все, нема що їсти їм. Де були вбиті корови, де свині, бо люди ж все повипускали", — розповів Олександр.
Також люди отримали продуктові набори.
"Тут є олія, консерви, крупи, цукор, макаронні вироби. Це все, що необхідно на перший час для виживання та для того, щоб залишатися здоровими", — говорить волонтерка Ірина.
Загалом за один виїзд волонтери роздали майже 50 харчових наборів та понад 50 кілограмів корму для тварин.