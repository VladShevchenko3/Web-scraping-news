Як працює хмельницька громадська пральня під час відключень електроенергії

Катерина Шевчук

Житель Краматорська Микола Яким вп’яте відвідує громадську пральню у Хмельницькому, яка розташована у приміщенні лазні №1.
"Про цю пральню мені сказала одна жінка. Я прийшов, мене прийняли. Тут і купатися можна, і речі прати. І все дуже зручно, все безплатно. Я два місяці в лікарні лежу, мені дуже важко, але вони помагають", — сказав Микола.
Анастасія Бердюгіна впродовж чотирьох місяців раз на тиждень користується послугами громадської пральні.
"Через Інтернет дізналася про пральню. Ми спочатку сумнівалися, а потім вирішили, що будемо ходити сюди. Нас в орендованій квартирі дуже багато, машинка старенька, не справляється, тому доводиться вигадувати, що робити", — розповіла Анастасія.
Сергій Панасов — працівник пральні. Він обирає цикл послуг, контролює процес прання та сушки речей. За його словами, більшість відвідувачів самостійно завантажує-вивантажує білизну. Частина — доручає цю роботу йому: "Вони поспішають, хто на роботу, хто у справах, на обіди, по-різному. Лишать речі, тоді моє завдання завантажити речі, потім у сушку".
Координує роботу пральні завідувачка хмельницької лазні №1 Алла Швець. Вона здійснює попередній запис. Каже, зараз він на тиждень наперед. За словами Алли, для переселенців послуги пральні безплатні, для хмельничан — 75 гривень за прання, стільки ж — за сушку.
"Працюємо зараз з восьмої години ранку до восьмої вечора. В тиждень ми приймаємо десь 150 осіб. Охочим скористатись послугами потрібно попередньо записатись за номером телефону: 096-98-87-714. В день, напевно, що 50 прань у нас є. Цикл прання йде від пів години до години, в залежності, які тканини", — каже Алла Швець.
Працює громадська пральня з вересня 2022 року. Як розповів директор комунального підприємства "Чайка" Віталій Присяжнюк, за п’ять місяців роботи її послугами скористались понад три тисячі відвідувачів.
"Ми працюємо чотири робочих дні на тиждень: четвер, п’ятниця, субота, неділя. В планах у нас відкрити ще один робочий день. Оскільки охочих з кожним разом більшає. Зараз встановлено три пральних машини й три сушильних машини. Для стабільної кращої роботи ми хочемо ще дві пральні машини й дві сушильних поставити", — говорить Віталій Присяжнюк.
За його словами, під час відключення електроенергії, громадська пральня продовжує працювати — запускають дизельний генератор.
"Ми встановили його ще у 2018 році, оскільки у нас котельна на твердому паливі. Витрачаємо на місяць близько 70 літрів дизельного пального — це близько трьох з половиною тисяч гривень", — каже Віталій Присяжнюк.