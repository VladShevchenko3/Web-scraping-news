В пам'ять про батька: на Житомирщині син загиблого колишнього селищного голови збирає кошти на авто парамедикам

Ольга Степуренко
Таміла Бутко

Назар каже, що ідея збирати кошти на авто для медиків на передову в нього виникла після того, як в серпні 2022 року загинув його батько. Тим самим він хоче допомогти врятувати чиєсь життя.
"Людям, які донатять, я також кажу, що ви можете врятувати чийогось батька, сина, чиюсь близьку людину і тим самим допомогти їм повернутися додому до рідних", – каже Назар Домашин.
 
240 тисяч гривень на перший автомобіль Назар збирав впродовж місяця. З його слів, автомобіль пробігом 80 тисяч кілометрів придбали в Англії. Шукали таку автівку, щоб не треба було постійно ремонтувати, щоб справно служила.
"Наші очікування справдились, – каже Назар, – авто з невеликим пробігом, там є певні деталі, які потрібно замінити, але в цілому все добре. Сьогодні вирушаємо на схід. І там ця машинка буде служити на благо".
Власник однієї з житомирських станцій техобслуговування Іван Сич, який оглядав цю машину, говорить, що її стан більш-менш нормальний. Зазвичай такі автівки, які потім їдуть на передову, приганяють в набагато гіршому стані. Аби такі автомобілі слугували якнайдовше, Іван радить дотримуватися певних правил обслуговування.
 
"Наші поради такі. Якщо машина вся обслужена, щоб той самий екіпаж, який буде на ній їздити, щоб про запас мав стандартне мастило, стандартний антифриз, бо в бойових умовах це шукати важко. Також не забуваємо, що зараз зима, тому має бути гарний акумулятор. Навіть якщо якась банальна проблема з генератором, він не працює, хлопці можуть від’їхати від якоїсь позиції завдяки акумулятору", – каже Іван Сич.
Після доставки автомобіля на схід Назар Домашин каже, що розпочне збір грошей на автомобіль швидкої допомоги, який буде надавати невідкладну допомогу важкопораненим.