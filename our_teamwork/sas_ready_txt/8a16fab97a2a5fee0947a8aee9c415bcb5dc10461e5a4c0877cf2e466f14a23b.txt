Рівненські медики передали допомогу у деокупований Вовчанськ на Харківщині

Наталія Стратонова
Артем Остапюк

Семирічний Артем передає малюнки із солодощами для дітей одного з деокупованих міст Харківщини — у м. Вовчанськ.
Мати хлопця розповідає, що син в листі до Святого Миколая побажав допомогти дітям, які страждають від війни.
"Він написав спочатку собі подарунки, а потім написав, що хоче допомогти діткам, які сидять в підвалах, яких бомблять. Ми з ним сіли, поговорили, вирішили, щоб купити солодощі, він захотів за свої кошти це купити. Я як мама йому допомогла в цьому ділі і фінансово, і так все купили", — каже рівнянка Наталія Яцунь.
Передавали солодощі в рамках ініціативи "Разом", котру Рівненська обласна клінічна лікарня реалізовує разом з об'єднанням митців "Культурний десант". 
Окрім солодощів від Артема, працівники лікарні підготували також подарункові пакунки.
Працівники лікарні передають допомогу не вперше, минулого разу відправили теплі речі, велосипеди та книги. Наразі список допомоги дещо змінився. Цього разу медики  передали термоси, електро та газові плити, а волонтери допомогли зібрати теплі речі та солодощі. Допомогу від рівнян жителі Вовчанська мають отримати 20 грудня. 
 
 
 