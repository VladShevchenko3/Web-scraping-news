У Хмельницькому живе пес, який пересувається на інвалідному візочку

Олена Коновалова
Михайло Жила

"Нам до собак ще рости, щоб зрівнятися з їх шляхетністю. Втім, їм ніяк не дорости до людського звірства", — каже волонтерка ГО "Врятуй життя".
Іраїда Близнюк каже, собака на прізвисько "Лада" десять років пересувається за допомогою спеціального інвалідного візочка. У 2013 році її скалічили кулею, випущеної зі зброї. Тварині зламали хребет, і пошкодили спинний мозок.
"Мені телефонують волонтери й говорять, що на Кам’янецькій збита собака. 12 годин ночі, січень місяць, мінус десять на вулиці. За показами свідків, йшла якась молода жінка по мосту, бачила, як в неї стріляли з якоїсь, мабуть, пневматичної зброї. Мабуть, щось їй зробили з хребтом", — розповідає Іраїда Близнюк.
За словами Іраїди Близнюк, скалічену собаку вирішила взяти лише на одну ніч. Відтоді тварина в неї живе десять років, розповідає жінка.
"Лікарі давали нам 40% що ніби то вона встане на лапи. Я намагалася їй допомогти. Все що можна було, ми робили за рекомендаціями лікаря. Однак вона не встала. І потім вона в мене залишилася, тому як більше варіантів не було", — пояснює волонтерка.
На той момент в неї вже було три собаки, говорить Іраїда Близнюк. Лада стала четвертою.
"В 11-му році до мене потрапила Джулія. В 12-му попадає Мася, і в 13-му до мене потрапляє Лада. Вона їла, вона дивилася на мене, однак радості якоїсь не було. Не активна була по життю. Але в мене не було з нею проблем. Я їй масажі робила чотири рази на день. Нормально все, не пручалася, не гавкала", — розповідає жінка.
Спочатку Ладу вигулювали підтримуючи їй задні лапи, розповідає Іраїда Близнюк.
"Спочатку я її виводила, підтримувала їй живіт на простирадлі, на полотенці виводили гуляти. Все думали, що вона все-таки встане. А коли зрозуміли, що шансів в неї нема, їй потрібно було робити візочок).", — каже Іраїда Близнюк.
Іраїда Близнюк каже, інвалідний візочок для Лади коштував тисячу американських доларів.
"Розміри її зняли та все це надіслали туди й нам цей візочок прислали. Нам оплатили німецькі друзі цей візочок. Тоді це коштувало вісім тисяч гривень", — розповідає жінка.
Лада не агресивна, каже Іраїда. Собачка дуже любить, коли її гладять.
"З нею не було проблем у тому плані, що вона не конфліктна. Вона обожнює гуляти, вона хоче гуляти. Коли починала, вона могла довго ходити, в неї були сили. Зараз вона старенька, їй як мінімум 14 років. Годину вона може ходити на візочку, при тому, що їй вже трішки важко. Але в основному, вона любить стояти та розглядати все по сторонах", — каже жінка.
Негативну реакцію у Лади викликають лише коти, говорить жінка.
"Собак ганяє, вона котів ганяє. А людей вона дуже любить. Ми коли виходимо, будь-яка дитина може стояти, її гладити. Вона абсолютно не агресивна щодо людей", — пояснює волонтерка.