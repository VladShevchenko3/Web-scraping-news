“Ви просто тримайтеся”. Волонтери з Чехії та Польщі привезли жителям Бахмута гуманітарну допомогу

Суспільне

Щомісяця волонтер Франтішек із Чехії їздить на тиждень в Україну, щоб привезти продукти, медикаменти та теплі речі у прифронтові міста. 
 “Коли війна почалася, ми почали допомагати. Спочатку возили переселенців. У мене в хаті зараз живе дев’ятеро людей із Харкова, які переселились до нас у Чехію. Потім почали через кордон їздити. Потрібна допомога, ми допомагаємо, як можемо”, — розповів Франтішек.
Петр — волонтер із Польщі. Разом із родиною він приїхав до Бахмута, щоб доправити вантажі для містян та військових. 
 “Ми — фонд “Humanosh” із Варшави, з Польщі. Приїжджаємо в Україну від початку війни. Я в Україні 45-й раз від початку війни. Привозимо гуманітарку, теплий одяг, пічки, газові балончики, лампи нафтові”, — говорить Петр.
Допомагає Петру його дружина Катерина. Цього разу вона приїхала в Україну. Зазвичай, каже, більше волонтерить у Польщі: займається біженцями, дітьми та жінками.  
 “Усі наші люди, якими ми займалися, це 100 людей у Варшаві, але ще є 20 квартир у Лодзі та в різних місцях усієї Польщі”, — говорить Катерина.
Син Петра та Катерини — Франек, приїхав до України втретє. Каже, шокований, що можна допомогти людям простими речами — ліхтариками та лампами.  
 “Те, що тут відбувається — це жах. Незрозуміло, як можна так поступати із мирними людьми”, — говорить Франек.
Іноземні волонтери також привезли допомогу військовим. За словами волонтера благодійного проєкту “Місто добра” Віктора Ємельяненка, цей вантаж потрібен бійцям, які боронять Бахмут:
“Дуже дякую хлопцям, які цю допомогу нам доставляють. Особливо від усіх військових, бо вони возять дуже необхідні речі: це аптечки, це бойова медицина, це на шпиталі, на лікарні”. 
“Ми дуже вдячні, що ви тримаєтесь. Що не розбіглись усі, працюють тут. Просто тримайтеся. Низький уклін вам всім за командну роботу”, — каже Франтішек.