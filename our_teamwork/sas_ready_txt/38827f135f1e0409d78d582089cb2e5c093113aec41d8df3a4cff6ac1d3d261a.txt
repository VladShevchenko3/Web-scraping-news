Купи календар - підтримай ЗСУ: благодійну акцію провели у Хмельницькому

Леся Боровець

Місяць тому восьмикласник Олександр Посвістак з Хмельницького разом з батьком вирішили провести великий збір коштів на потреби армії. З’явилася ідея розробити різні макети патріотичних календарів, аби продавати їх за донати. З дизайном допомогли в комп’ютерній академії, каже Олександр Посвістак: "Там намальовані патріотичні події, які відбувалися цьогоріч під час війни в Україні".
Разом з учасниками громадської організації "Захист – об’єднання волонтерів" облаштували локацію для продажу продукції у середмісті обласного центру.
Хмельничанка Галина придбала настільний перекидний календар. Каже: допомагає українським воїнам від початку повномасштабного вторгнення Росії та активно співпрацює з волонтерами "Захисту". Розповідає: "Взяла календар, щоб подарувати наших хлопцям з військової частини. Я думаю, що візьму ще таких календарів, щоб допомогти нашим збройним силам. Ми зараз побачили, що наша молодь – це, дійсно, наше майбутнє, і ми побачили, наскільки вони всіма способами допомагають збройним силам. Діти збирають по копійці, віддають свої кошти, які їм подарували на день народження, кожну копійку віддають. Це, звісно, таке патріотичне виховання наших дітей".
Організаторка акції, виконавча директорка громадської організації "Захист – об’єднання волонтерів" Леся Стебло розповідає: необхідно зібрати понад двісті тисяч гривень, бо є запит від військових.
"Плануємо придбати Starlink і також зарядні станції для двох хмельницьких підрозділів Збройних сил України. Ми дуже віримо в те, що небайдужі хмельничани долучаться, тим самим зробимо всі гарну справу разом. Ну, і отримають класні календарі, патріотичні календарі, календарі, які мотивують нас до перемоги", - каже Леся Стебло.
Та додає: у перший день акції вдалося зібрати понад 10 тисяч гривень. Календарі можна придбати особисто у волонтерів або замовити у соцмережі. Акції планують проводити, доки не продадуть весь наклад – чотири тисячі примірників.