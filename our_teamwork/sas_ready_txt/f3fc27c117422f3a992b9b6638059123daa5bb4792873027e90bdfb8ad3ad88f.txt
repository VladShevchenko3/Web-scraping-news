В луцькій бібліотеці зібрали допомогу бійцям на передову

Лариса Літвицька

Як розповів Суспільному водій-волонтер Олександр Мальський, цього разу волонтерська допомога прямує у Дніпро, Бахмут, Краматорськ, Слов'янськ, Ізюм та Харків.
"Хлопці завжди раді волонтерам, завжди дякують навіть самим невеличким дрібничкам", – каже водій.
Дату виїзду волонтери громадської організації "Волинський спротив" зазвичай анонсують у групах ОСББ. "Охочі можуть адресні передачі зробити, можуть передати нашим хлопцям просто все, що забажають. Хтось котлети спік, хтось мівіни приніс, хтось вафель", – розповіла бібліотекарка Алла Фень, яка сортує посилки.
Наразі більшість приміщень книгозбірні задіяли в допомозі військовим. Щодня допомагати волонтерам приходять читачі книгозбірні та мешканці навколишніх будинків. 
"Я ходжу сюди, щоб чимось фактично допомогти нашим воїнам.  Гроші не завжди вдається перерахувати чи віддати, а тут я відчуваю, що я роблю те, що потрібно", – говорить одна з волонтерок Наталія Некрахова.
Бібліотекарі кажуть: нині головна потреба захисників – теплі речі, ліки, засоби гігієни та їжа.