Апарати ШВЛ, монітори та операційні столи: опікове відділення лікарні ім. Пирогова отримало допомогу від волонтерів

Віталій Бондарєв

Про це Суспільному розповів завідувач Центру термічної травми та пластичної хірургії Роман Чорнопищук.
У реанімації опікового відділення лікарні ім. Пирогова нині порожньо. Палата інтенсивної терапії розрахована на 6 пацієнтів. Для їхнього комфорту волонтери подарували закладу багатофункціональні ліжка. Вони оснащені спеціальними протипролежнивими матрацами, що адаптовуються до поверхні тіла людини.
Для пацієнтів, що не можуть самостійно дихати, благодійники закупили апарати ШВЛ. Вони автоматично вимірюють усі показники пацієнта.
У Центрі термічної травми та пластичної хірургії, який загалом розрахований на 40 пацієнтів, тепер є і нове операційне ліжко, наркозний апарат для загальної анестезії, а також візуалізатор вен, який працює за принципом сканера.
Співпрацювати з міжнародними і вітчизняними благодійними фондами у лікарні почали ще до початку повномасштабного вторгнення. Втім, з 24 лютого допомоги стало значно більше. 
Серед них волонтери з Німеччини. Вони привезли дві автівки з ліками, антибіотиками, перев'язувальними матеріалами на суму понад 100 тисяч євро.
Катерина Красник — з Донецька. У Німеччину переїхала 8 років тому. Працює там анестезіологом. Там і збирає гуманітарну допомогу для земляків.