Швейний цех громадської організації "СББ-Тил" допомагає ЗСУ

Катерина Іваненко
Крістіна Члек

В пріоритеті — жилети. Розкрій для них робить Тетяна, яка за фахом кравчиня. Шиття відбувається під її контролем.
"Жилетки військові одягають під бушлати. Їх шиємо із флісу – шматочків, ми їх підрізаємо, підбираємо, зшиваємо. Розроблено спеціальне лекало у нас і зараз я доводжу справу до кінця", — каже пані Тетяна. 
Військовослужбовці Володимир та Василь розповідають: від початку війни волонтери Сумського Бабського батальйону Тил передають для потреб армії одяг та амуніцію.
"Сумський Бабський батальйон" почав  від початку війни виготовляти маскувальні сітки, пошив необхідних для військових речей: розгрузки, бронежилети, підсумки. Це і волонтерська допомога з продуктами. Дуже багато допомагають нашому підрозділу. Скажімо, на тому тижні наш підрозділ отримав від "Сумського Бабського батальйону" генератор, який нам дуже в пригоді. Також ми отримали сухі пайки, маскувальні халати",— говорить Володимир, військовослужбовець.
"Все вони, що в змозі, шиють і нам допомагають. Ми задоволені співпрацею", — додає Василь, військовослужбовець.
Наразі, розповідає голова цієї громадської організації Валентина Андріяшева, відправляють свої посилки для військових по всій лінії зіткнення:
"Під Соледар ми надіслали 14 спальників. Туди ж відправили маскувальні костюми, сітки, їжу. За 19 днів лише за пошту було сплачено 23 тисячі".
Працівників у швейному цеху, за словами Валентини Андріяшевої, вистачає. Тканину чи будь-яку іншу благодійну допомогу їх організація приймає.