В Івано-Франківську військовим на фронт виготовляють буржуйки, саперські лопати та шиють бронежилети

Діана Яців
Каріна Борисевич

До повномасштабного вторгнення РФ в Україну на підприємстві виготовляли запчастини та ремонтували транспорт. Працівники розповідають, все почалося з металевих "їжаків". 
Потім взялися за пошиття бронежилетів, яких за увесь час виготовили понад дві тисячі. З настанням холодів працівники заводу майструють для військових буржуйки. Щомісяця виготовляють 35 польових пічок.
За словами робітника підприємства та волонтера Ігоря, буржуйки виготовляють згідно з кресленнями, які розробили власноруч.
"Стає холодно і треба обігрівати наших військових та будинки, які не будуть під’єднані до опалення. Хлопці, які захищають нас, повинні відчувати тепло, яке ми для них робимо. Щоб вони знали, що про них ніхто не забув", — каже Ігор.
Польові пічки на заводі виготовляють різних розмірів — від найбільших до найменших. За словами майстра та волонтера Володимира, деякі обігрівачі бійці зможуть навіть носити у кишені. 
"Для воїнів, які працюють у польових умовах і не мають доступу до буржуйок чи бліндажів, ми розробили спеціальні маленькі переносні пічки. На них можна підігріти їсти, підігріти горнятко кави чи просто зігріти руки. Вона легка у використанні", — пояснює Володимир. 
Окрім цього, на підприємстві виготовляють саперські лопати. Майстер Володимир каже, вони міцні та багатофункціональні, адже ними можна не лише копати окопи, а й розпилювати дрова. 
"Коли хлопці з фронту дають зауваження, ми їх опрацьовуємо і змінюємо виріб. А потім відправляємо їм більшу партію. Якщо у бійців є потреба, ми намагаємося її задовольнити й по максимуму допомогти", — говорить Володимир. 
Усю допомогу працівники заводу відправляють на передову безкоштовно. 