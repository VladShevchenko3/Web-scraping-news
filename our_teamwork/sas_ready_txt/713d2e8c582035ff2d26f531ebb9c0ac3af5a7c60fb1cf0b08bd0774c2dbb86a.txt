Понад 30 тисяч евакуйованих: як волонтери вивозять жителів Харківщини з лінії фронту

Альона Рязанцева
Дмитро Гребінник

Серед евакуйованих — 86-річний Микола Колотило. Вивезти пенсіонера зі звільненого у вересні селища Куп'янськ-Вузловий попросили його рідні, які нині в Польщі. Чоловіка евакували до пансіонату в Харкові.
Микола має інвалідність, цього року, каже, перестав ходити: "Суглоби в мене розболілися. То в мене болів один суглоб, лівий, а зараз і правий. Треба ж якось допомагати, а то мені все гірше й гірше".
Під час майже семимісячної окупації Миколу доглядала сусідка через дві хати Любов Соляник.
"Двічі на день ходила — попораю, помию, погодую. Просто від щирого серця. Люди жива, шкода", — розповідає Любов.
Сама Любов не виїжджатиме, доглядає ще й рідного брата — у нього інвалідність з дитинства. 
Не виїжджатиме з селища і Жанна Малишева із сусідньої вулиці. Газ у помешканні відновили три тижні тому, світла немає. Жінка не евакуюватиметься через своїх домашніх тварин.
"Не можу кинути собак, котів. І взагалі не хочеться свій дім залишати. Та й в принципі, нам і їхати нікуди. Не хочеться жити на квартирі", — каже Жанна.
Із сіл та міст поблизу лінії зіткнення "Червоний Хрест" вивозить людей двічі або тричі на тиждень, каже голова обласної організації Костянтин Башкіров.
"Постріли та вибухи постійно. Ця ситуація стала дуже напруженою два тижні тому, і через те люди знову дуже-дуже бояться виїжджати", — каже Костянтин.
Евакуйовують й Ірину Стеценко з дітьми: "Чекали-чекали, поки буде покращення, але не дочекалися. Тому що треба ж за щось жити, а зима. Троє дітей — і взути, і одягнути треба".
Ірина працювала на силікатному заводі. Роботи немає з першого дня війни. Поки сім’ї не буде, за господарством приглянуть сусіди.
У Куп'янську "Червоний Хрест" роздає гуманітарну допомогу. За день звертається до 300 людей, говорить Олена Бутко, голова міськрайонної організації "Червоного Хреста":
"Люди здають списки на отримання гуманітарної допомоги, приносять їх старші по будинках або по вулицях. І, згідно з цими списками, видаємо людям, які фактично проживають, допомогу. Зараз це продукти харчування, засоби гігієни, іграшки для дітей", — говорить Бутко.
По допомогу прийшов Володимир Нечволод. Каже, виїжджати не планує.
"Їжі вистачає, город хороший, тримаємо своє господарство. Виїжджати не буду. А куди я піду? Отак будував-будував, тепер плюнь — ні! Ні світла, ні води немає, але в мене є колонка", — говорить Володимир.
Людмила Демченко працює волонтером по вулиці.
"У нас 58 будинків. Чому не виїжджають люди? Ми на краю мешкаємо, у нас будинки цілі. Світло нам дали, газ є. Переважно залишилися літні люди. Також здала сьогодні в міський відділ зі справ дітей списки дітей — у нас їх 10 — на подарунки до новорічних свят: цукерки, олівці, іграшки", — говорить Людмила.
Евакуйованих доправляють до Харкова — передають рідним, у гуртожитки або в лікарні. За словами Башкірова, усього "Червоний Хрест" вивіз із деокупованих районів Харківщини понад 30 тисяч людей.