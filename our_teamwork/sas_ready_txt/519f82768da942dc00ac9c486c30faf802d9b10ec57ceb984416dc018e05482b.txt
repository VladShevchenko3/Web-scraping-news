На Хмельниччині учні виготовляють повербанки для ЗСУ з електронних цигарок

Катерина Шевчук
Вікторія Мельник

Учень Шепетівського професійного ліцею Микола Кошелевський робить з акумулятора електронної цигарки ліхтарик для українських воїнів. Хлопець розповідає, що з таких використаних акумуляторів у ліцеї виготовляють повербанки для військових.
"Інструменти у нас поки що всі є для виготовлення цього повербанка. Тут плата необхідна для цього повербанка. Теж потрібно замовляти її. Це трішки часу займає", — сказав хлопець.
Виготовляти повербанки та ліхтарі для військових розпочали місяць тому, розповідає заступниця директора з виховної роботи Алла Дзюба. За її словами використанні цигарки приносять місцеві жителі та учні, деталі закуповують за власні кошти.
"Ми віримо в ЗСУ (ред. Збройні сили України). Ми віримо в нашу перемогу, і ми намагаємося якось допомогти. Пришвидшити нашу перемогу", — сказала Алла Дзюба.
Виготовляють прилади учні ліцею разом із майстром виробничого навчання Дмитром Драченком. Чоловік розповідає, з використаних електронних цигарок потрібна акумуляторна батарея.
"Ці акумуляторні батареї ми можемо зарядити. Ми їх спаюємо послідовно між собою. Потім плати ми закупили. Три девайси можна одночасно заряджати цим повербанком. Місткість в нього 17 тисяч міліампер, також є на 14 тисяч міліампер. Для порівняння, у смартфоні — 3500-4000 міліампер", — пояснює майстер виробничого навчання.
Заряду такого повербанку вистачає зарядити п’ять телефонів, каже Дмитро Драченко. Батарейки є різної місткості. Для виготовлення повербанка потрібна різна їх кількість. Дмитро Драченко говорить, що постійно є потреба у використаних електронних цигарках. Для виготовлення ліхтарика потрібний також корпус цигарки.
"Коли ми зробили наших декілька оцих повербанків, ми побачили, що в нас ще багато залишилося батарейок з різними місткостями й ми додумалися, що з них можна робити ліхтарики. Заряджати його потрібно 10 хвилин, а світити він буде три дні", — розповів Дмитро Драченко.
Через інтернет деякі деталі до ліхтарика закуповують самостійно, каже Дмитро Драченко. Їх потрібно перевіряти, бо надсилають браковані. Над одним ліхтариком працюю кілька учнів, говорить чоловік. Кожен робить свою заготовку.
"У нас просто є конвеєр: одні роблять плати наші, інші роблять заготовки під кнопки, вирізають, треті паяють наші світлодіоді. Коли процес ми вже налагодили, то ліхтарик десь, приблизно виготовляють 20 хвилин", — розповів Дмитро.
За його словами, в майбутньому планують для українських захисників змайструвати дрон. 