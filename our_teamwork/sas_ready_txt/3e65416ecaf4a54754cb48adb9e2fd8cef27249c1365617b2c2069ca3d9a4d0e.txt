"Гукали їх до темряви". Кропивничанка вивозить покинутих тварин зі зруйнованих війною сіл

Вікторія Волошаненко

"
"
Катерина Дорош поїхала в Донецьку область з такою метою: відвезти допомогу для військових і врятувати покинутих тварин. Для цього завантажили дві машини. Супроводжували Катерину Дорош двоє чоловіків. Кропивничани провели 29 годин за кермом. Об’їхали майже дві тисячі кілометрів.
Зі слів Катерини Дорош, ця поїздка була важчою за попередні. Минулі рази кропивничани забирали собак і котів в одному місці: їх там зосереджували місцеві жителі. Цього разу вони самі заїжджали в села і забирали тварин з покинутих домівок.
Першою у "донецькому" маршруті стала Катеринівка. Це село між містами Кураховим, Мар'їнкою і Вугледаром. За словами Катерини Дорош, там уже місяць живе киянка Людмила. Вона захотіла навідатися до хати померлих батьків і, побачивши, що у дворах залишилися безпритульні тварини, залишилася, аби їх погодувати.
"Деякі тварини були прив'язані й загинули від голоду, 
 розповідає Катерина Дорош. 
 Ті, яких господарі відв'язали, загинули від серцевих нападів через обстріли. Також багато було збитих на дорогах. Вони потрапляють під колеса військових машин, які там швидко пересуваються, бо інакше не можна".
За словами Катерини, більшість тварин, які залишилися в селі, старі. Саме їх передусім і забирали. "Людмила знала, де які тварини живуть. Знала, що є ті, які пристосувалися і бігають їсти до військових і до інших хат, а є ті, які не виходять зі свого двору".
У цьому селі забрали семеро собак і троє котів. Для решти тварин залишили корм.
На блокпості Покровськ-Селідове кропивничани забрали травмованого кота. Про це просив місцевий військовий. "Він два дні лежить травмований, а вони нічого зробити не можуть. У кота черепно-мозкова травма". За словами Катерини Дорош, тварина перенесла переїзд в Кропивницький.
Також на блокпості залишили корм для місцевих собак. "Це знайомі собаки Мівіна і Сірий. Їм теж дали смаколиків".
Перед під’їздом до Бахмуту кропивничани одягли бронежилети й шоломи. "Ти їдеш і не можеш до кінця збагнути, що це все відбувається насправді, 
 згадує Катерина Дорош. 
 Там справді пекло".
За словами кропивничанки, місто майже порожнє. Там військові й невелика кількість місцевих жителів. "Поодинокі люди рухаються перебіжками з будинку в будинок. Будинки "мертві". Чутні звуки вибухів, роботу артилерії".
Кропивничанка каже: напередодні зв’язалися з людьми, які мали досвід вивезення звідти тварин, аби ті допомогли зорієнтуватися в місті. Свого поводиря знайшли в місцевому "пункті незламності". Саме він і повинен був показати, де перебувають собаки. Коли ж почали вивчати перелік адрес, військові сказали, що саме там зараз вкрай небезпечно. "Ще зранку було тихіше, а зараз просто засипає. Сказали в жодному разі не їхати".
Кропивничани залишили тваринам корм. Військові й бахмутські волонтери сказали, що як стихне, то намагатимуться забрати собак ближче до себе. "Тут теж прилітає постійно, але все одно не так, як в центрі".
Далі кропивничани рушили в село Богородичне в Краматорському районі. Воно декілька місяців було під окупацією. Українські військові його звільнили 11 вересня. Під час окупації село зруйнували. Зі слів кропивничанки, з 200 хат не побачила жодної вцілілої. Катерина  Дорош каже: саме туди насамперед хотіла заїхати, бо побачила допис, що воно покинуте.
"Коли заїжджали в село, по шкірі пробігали мурахи й волосся стало дибки. Мертва тиша. Кожен з будинків наче кричить про своє горе. Згорілі автівки у дворах". Катерина Дорош каже: весь час сподівалася побачити місцевих жителів.  Потім з'ясувалося, що на все село живе п’ятеро людей, які не полишили домівки.
Найбільш кропивничан вразила бабуся, яка не хотіла вилазити з погреба, бо боялася російських військових. Її вдалося переконати два тижні тому. Про це розповів її 60-річний син. Зараз родина живе в зруйнованому будинку. "Одна стіна впала, дві наполовину розтрощені. Дах тримається на чесному слові. Кажу: "Де ж бабуся? А він каже: "В хаті". І вказувати саме на цей будинок. Там вціліла одна кімната. Там ми й живемо".
За словами Катерини Дорош, волонтери в селі шукають загиблих. Розповіли, що того дня знайшли тіла 12 українських військових, які вважалися зниклими безвісти. І саме ці люди зараз підгодовують тварин у зруйнованому селі. "Вони вийшли з машини з відром. Кажуть: наварили каші для собак. Чесно, мені просто хотілося їх всіх обійняти".
За словами Катерини Дорош, тварин шукали до вечора по всьому селу, намагаючись не потрапити на розтяжки, які лежать на землі. Вдалося знайти двох собак і одного кота.
Також волонтери розповіли, що є багато покинутих тварин в Лимані та інших звільнених містах і селах. За словами Катерини Дорош, вона б і туди їздила, якби було куди повертатися з тваринами. У кропивницькому притулку для них бракує місця.
"Я розумію, що ми не зможемо врятувати всіх, але спробуємо хоч декого". Цього разу вивезли дев’ятеро собак і п’ятеро котів.