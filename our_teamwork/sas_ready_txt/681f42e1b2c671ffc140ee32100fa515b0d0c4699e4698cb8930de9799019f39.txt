"Дітям потрібно вірити у диво, бо вони нині жертвують своїм дитинством", - священник

Леся Боровець

Спочатку Святий Миколай разом зі своїми помічниками завітав до учнів спеціальної школи в Антонінах. Привезли подарунки, про які діти просили у своїх листах, які щороку пишуть і передають до благодійного фонду «Карітас» в рамках щорічної акції «Листи до Святого Миколая». 
Діти гучно кликали старого на свято: "Миколаю, Миколаю!"
Святий Миколай не забарився: "Вітаю вас, малятка, любі хлопчики й дівчатка. Я зі своїми помічниками перечитали ваші листи і ми привезли вам все, що ви хотіли".
Вихованці школи декламували вірші та співали "Ой, у лузі червона калина". 
Після урочистостей діти поспішили відкривати пакунки та перевіряти їх вміст. 14-річний Тарас каже: отримав у подарунок те, про що давно мріяв: "Я вже, нарешті, дочекався цього моменту. Я замовив у Святого Миколая радіоколонку. Я мріяв про таке, того що тепер я буду і радіостанції слухати, і музику із флешки слухати". 
А ще Тарас мріє про те, аби закінчилася війна: "Я хочу, щоб, нарешті, закінчилась ця війна, щоб ми жили в мирі, злагоді. І щоб в усіх інших теж був мир і спокій. І щоб ми перемогли темряву. І все буде Україна".
9-річна Крістіна, каже, також отримала омріяні подарунки: "Костюм тік-ток, кросівки, цукерки та годинник на руку. Про це я мріяла". 
Отець Андрій, священник української греко-католицької церкви в Антонінах, який завітав на свято, каже: дітям важливо вірити у диво.
"І ми хочемо, щоб діти отримали цю радість. Найперше, що сьогодні є війна, діти багато бігають у бомбосховища, діти може не мають такого дитинства, як би мали мати, і тому кожен у цю війну щось вкладає. І ті діти вкладають, жертвують, віддають своє дитинство. Для дітей це щось таке неймовірне, ми навіть намагаємося, щоб Миколай мав образ такого поважного Миколая. Пам’ятаючи своє дитинство, згадую, що де для мене було дуже важливо", - каже священник.
Святий Миколай із подарунками приїхав і до вихованців Ямпільської спеціальної школи.
8-річний Костя розповідає: просив у Святого Миколая машинку на радіоуправлінні, а ще - справжній автомат та пістолет. Каже, хотів навчитися стріляти, щоб захищатися від ворогів. Звісно, зброї малий не отримав, а от подарунками, що дісталися - одягом, взуттям, іграшками й солодощами - залишився задоволений.
Олена Венгер, психолог благодійного фонд,у розповідає: отримали понад 1100 листів від дітей. Минулоріч, каже, листів було 800. За її словами, в Антонінах роздали 92 подарунки, а в Ямполі - 111. 
"З кожним роком у нас все більше і більше дітей. Цьогоріч також у нас брали участь в цій акції діти ВПО", - додає волонтерка.
До подарунка кожен отримав листівку від Святого Миколая, яка закінчувалася словами: "Я вірю, що ти будеш такою ж чемною дитиною, і я завітаю до тебе наступного року. Вітаю! Святий Миколай".