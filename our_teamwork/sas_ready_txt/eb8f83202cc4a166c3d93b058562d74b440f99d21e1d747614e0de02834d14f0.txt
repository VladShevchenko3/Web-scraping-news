Світлодіодні ліхтарики у дерев'яному корпусі для військових виготовляє волонтер з Житомира Сергій Петрушевський

Оксана Ковальчук
Тетяна Іскоростенська

. 
"Почалося все з ґаджета, який придумав один хлопець із Тернополя. А я вже естетично його вдосконалив.
Починається все з деталей, які збираються та склеюються такі коробочки. Вирізаються отвори і виходить такий ліхтарик", – розповідає і показує Сергій Петрушевський.
Майстер розповів, що одночасно виготовляє до тридцяти ліхтариків.
"Деревиною допомагають столяри з усієї країни. Потім з цієї деревини роблю заготовки: розпускаю, калібрую, шліфую, ріжу. І тоді вже збираю", – розповідає Сергій Петрушевський.
Волонтер каже, що прагне вдосконалити роботу ліхтарика.
"Це перший мій прототип, але він трохи грубуватий, тому з часом почали вдосконалювати. Кришка на магнітах, бокс для батарейок. Батарейки виймаються, можлива швидка заміна. Корпус ліхтарика розроблений так, аби швидко увімкнути або вимкнути, якщо треба, швидко замінити. Якщо ми кидаємо у воду, то псується тільки корпус. Сама конструкція у воді світить".
Розмір корпусу ліхтарика залежить від розміру боксу для батарейок. Моделі для захисниць є трохи меншими.
"На фронті не тільки хлопці, але й дівчата. Тому за замовленням робимо ось такі: легші, тонші. Хоч і менші батарейки, але світять однаково", – зазначає Сергій Петрушевський.
За три місяці роботи Сергій Петрушевський виготовив для ЗСУ понад 150 світлодіодних ліхтариків.