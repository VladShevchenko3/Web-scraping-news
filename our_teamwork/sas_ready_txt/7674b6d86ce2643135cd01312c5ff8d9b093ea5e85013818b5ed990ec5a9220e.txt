Волонтерський загін Чепелівської гімназії Хмельниччини активно допомагає захисникам України

Леся Боровець
Світлана Поробок

Волонтери загону "Мрія" Чепелівської гімназії з отцем Іваном Кулиничем співають гімн України. Священик привіз з передової прапор із вдячними підписами захисників та дарує його чепелівським волонтерам за постійну підтримку війська, каже протоієрей.
"Цей прапор від наших прикордонників, які стоять на самому "мінусі". Ми їздимо на три напрямки: це Бахмут, Торецьк, Лиман, туди, де стоять наші незламні захисники", - каже отець Іван Кулинич.
У гімназії наготували чергову допомогу: пироги, салати, котлети, рогалики, тушену й квашену капусту та багато іншого й носять у машину священика. Отець Іван каже: як тільки все завантажать, вирушає до бійців на фронт, куди постійно їздить з 2014 року.
"Раз у місяць, а то й тричі. Їхати треба, робити треба, підтримувати треба, адже у єдності - сила", - додає священик. Та згадує, як волонтери на Миколая приготували солдатам подарунки: "Кожна родина готувала свій пакунок. Там був лист, підпис, номер телефона. І я не встиг ще повернутись додому з поїздки, коли біжить дитинка, яка навчається в 5-му класі, і каже: "Отче, мені дзвонив захисник! Він казав, що приїде до мене!". Це не передати словами, це треба відчути, зрозуміти і бачити".
Дорослі волонтерки "кулінарного крила" загону в їдальні гімназії влаштували хаб. Тут вони печуть, готують, квасять капусту, ріжуть салати. Молодь загортає бійцям енергетичні батончики з патріотичними побажаннями. Школярка Катерина Бондар каже: "Я знаю точно: перемога за нами, та й заквітне Україна синьо-жовтими квітками".
Учителька гімназії Лариса Гончарук розповідає: робити батончики з чорносливу, горіхів та зернят запропонували випускники гімназії, які на фронті. А дівчата розписують білковою масою імбирне печиво. Крафтові пряники, каже Юлія Ященко, також з побажаннями.
"Це печиво призначене для підняття бойового духу наших військових і , звичайно, піднімає бойовий дух наших військових, які перебувають в шпиталях. Хлопці просять щось привезти, і ми стараємось з дівчатами, і ночами малюємо", - додає Юлія Ященко.
Керівниця волонтерського загону "Мрія" Тетяна Тустановська розповідає: "Організувалися вчителі, учні, долучилися до нас люди з села, і ми активно працюємо. Є один фронт, який нас захищає, а є другий фронт в тилу, без якого також неможливо. І оцей зворотній зв'язок, який ми постійно отримуємо від хлопців з передової, подяки, які в нас вже є неодноразово передані нам, підтверджують, що наша праця потрібна".
За її словами, загону допомагають аграрії, а громада за бюджетні гроші купила електроплити та підтримує волонтерів. 
"І гаряча вода, і плит достатньо, і духові шафи нам також допомогли спонсори придбати. І ми дякуємо за те. Все їде до наших хлопців на передову", - каже керівниця "Мрії".
Крім продуктів, діти-волонтери виготовляють окопні свічки. Їх роблять від жовтня два класи гімназії, каже Давид Шаповалов: "Виготовили 1460 свічок на даний момент. Парафін, деколи додаємо олію, картон і банки".
Плетуть учні й маскувальні сітки. Зараз, каже Олексій Башук, їм замовляють білі.