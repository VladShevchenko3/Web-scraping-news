“Я просто їду і вивожу”. Волонтер Євген Ткачов евакуює людей з прифронтових міст Донеччини

Марія Гречко

Ветеринар, а за сумісництвом і волонтер, Євген Ткачов два рази на тиждень десять років поспіль безкоштовно надає допомогу тваринам. За день, каже він, оглядає до п’ятнадцяти чотирилапих пацієнтів.
“Коти, собаки, хом`ячки, папуги. Навіть коняку приводили у двір, його вовки покусали”, — розповідає Євген. 
Волонтерською діяльністю Євген почав займатись задовго до війни. Чоловік допомагає іншим вже понад двадцять років. Розповідає, родина підтримує його бажання бути корисним іншим людям, а син наслідує батька.
“Я спілкуюся з дружиною, яка зараз в евакуації, син в мене зараз займається нашим хоспісом, який евакуювали на Хмельниччину. Це величезна підтримка”, — каже волонтер. 
Євген Ткачов — засновник хоспісу. З початку війни разом з іншими волонтерами вивозив самотніх людей з зони бойових дій до Часового Яру. Тут вони жили, їх годували та відновлювали документи. 
Й далі, вже дев’ятий рік поспіль продовжує евакуювати людей з “гарячих точок” Донеччини, зокрема з Бахмута, Сіверська, Соледару та навколишніх сіл.
“Людям дуже важлива моральна підтримка, коли приїжджає волонтер. Без погонів, без ООНівських емблем чи Червоного Хреста, просто така сама людина, як вони”, — говорить Євген. 
Возити гуманітарку, евакуювати людей  та лікувати тварин Євген планує й надалі. За час повномасштабної війни з прифронтових міст та селищ Ткачов вивіз півтисячі людей.