В Одесі діткам-переселенцям з Херсонщини роздали 1000 курток

Анна Стебловська

– 
 
Близько 50 тисяч переселенців з Херсонської області, серед яких 15 тисяч дітей, наразі зареєстровані та проживають в Одесі.  Волонтери роздали маленьким переселенцям 1000 теплих дитячих курток на зиму. 
 "Ми, коли виїжджали, я взяла з собою дитину і документи. Все, особливо нічого не брали.  В нас не було теплих речей, тільки одна курточка, але донька вже виросла і вона маленька. Шість місяців дитині було, коли ми виїжджали. Вона ще лежала, не ходила. Волонтерам величезне дякую. Нам дали теплий одяг, курточку. Також сестрі допомогли з канцтоварами. Величезна подяка за це", — розповідає переселенка з міста Скадовськ Херсонської області Юлія Куюн.
Теплі куртки для дітей Херсонщини роздають волонтер Юрій Бесараб та подружжя Віталій та Світлана Бєлоброви, які очолюють організацію "Ми – херсонці".
 "Допомагаємо в такому випадку людям, які виїхали з Херсону, з Херсонської області та живуть тут в Одесі. Допомагаємо їм, скажімо, нормально жити", — пояснює волонтер Юрій Бесараб.
 "Мешканців Херсонської області, зареєстрованих в Одесі, майже 50 тисяч. З них 15 тисяч — це діти. Ми розуміємо, що нам потрібно допомагати дітям в першу чергу і потрібно зробити так, щоб ця зима була не такою холодною. Щоб гостинність Одеси та гостинність України для дітей була на найвищому рівні", — сказав волонтер Віталій Бєлобров.
 Закупкою та доставкою теплого одягу для дітей займалися українки Марина Родік і Марія Кембер, які мешкають у США в місті Бока. Вони організували штаб допомоги під назвою “Boca help Ukraine”.
 "У нас є заявки на 500 курточок дитячих. Нам зараз прислали тисячу курток, тому спочатку ми видаємо всім, хто подавав заявку. Ми можемо видати ще п’ятсот. Деякі дорослі куртки, які прийшли, вони якраз по розміру підходять дітям. Тому, цього разу дорослим нічого не дістанеться і ми очікуємо ще 500 курток, які вже їдуть в Україну", — ділиться волонтерка Світлана Бєлоброва.
 Серед тих, хто прийшов за дитячим одягом, мешканка Херсону Ірина зі старшою дочкою Владою, Златою та Тарасом. 
"Ми з Херсону і приїхали до Одеси 27 травня і ціле літо, вже п'ятий місяць живемо. Відносно спокійно, справляємось, живемо. Складно, але отримуємо гуманітарку так і живемо, куди нам діватися. Нам, звичайно, речі також дають. В нас якраз теплих і не було. Тому, ми дуже раді та дуже вдячні. Дуже дякуємо, тому що зараз холоди та нам всім потрібен теплий одяг", — каже переселенка Ірина Шевченко.
Теплі куртки отримала й Олена для доньки Марії та сина Богдана. Вони виїжджали з Херсонщини власними силами. За добу проїхали більш як 30 блокпостів. З Кривого Рогу добирались в Одесу.
"Мені вдалося отримати таку куртку. Мені подобається, гарна. І молодшій сестрі теж таку", — радіє переселенець Богдан Масензов.
 "Що ти міряла? Я поміряла курточку. Тобі сподобалась курточка? Так", — поцікавилася Олена Іващенко у донечки.