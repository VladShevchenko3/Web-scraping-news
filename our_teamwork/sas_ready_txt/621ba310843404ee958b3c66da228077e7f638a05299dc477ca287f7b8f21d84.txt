Жителька Люботина шиє для військових маскувальні костюми, які не розпізнають тепловізори

Ольга Ульянова
Олена Клименко

Жінка розповідає, її чоловік з перших днів повномасштабної війни пішов на фронт — вона залишилась вдома та почала шити одяг на прохання військових.
На виготовлення одного костюму витрачає годину. Тканину для роботи їй привозять волонтери, каже швачка Наталя.
Жителька Люботина пояснює, що тканина не відблискує і лише з неї вдалося зробити зимові маскувальні костюми.  
"Хлопці на практиці вже перевірили, ходили на завдання. Сказали, що підходить, все зручно та практично. Були схожі костюми з болоньї, але вони їх забракували. Не повинно навіть звуку бути. Ти йдеш, тканина шелестить, а це не годиться", — каже жінка. 
Наталя шиє для військових навіть вночі, бо вдень часто виключають світло.
"Я можу десь до першої-другої ночі шити. А що робити? Хто як може наближає перемогу", — говорить жінка.
Вона віддає пошиті костюми волонтеру Олексію Бажинову, який наносить на них чорні плями. 
"Сніг у нас не ідеально білий, тобто є якісь чорні речі — оранка, гілки, ще щось. Я в гаражі фарбував їх губкою. Змішав фарбу і наносив", — пояснює волонтер.
Зараз робота призупинилася, бо закінчилась тканина, говорить Наталя. Коли волонтери привезуть матеріал, знову почне шити. 