У Сумах проходить акція з безоплатної стерилізації котів

Анна Книш
Катерина Ворона

"Вони з нами уклали договір про співпрацю з метою і допомоги населенню, і з метою, щоб наші студенти мали додаткові можливості навчатися, дивитися, брати участь. Вони надають наркоз високоякісний, шовний матеріал, частину інструментів надають, але так як операцій багато, ми використовуємо і власний інструмент. Також все, що необхідно для операцій, надають за рахунок донатів європейських країн, що планують з проєктом "4 лапи", — розповідає кандидат ветеринарних наук Олеся Кистерна.
Записати котів на стерилізацію можуть опікуни безпритульних котів, власники тварин із малозабезпечених родин, сімей військових, багатодітних родин, пенсіонери. В пріоритеті – мешканці сіл, адже найбільша проблема зі стерилізацією спостерігається саме там, — розповідає ветлікарка. Котам на момент стерилізації, за умовами проєкту, має бути не менше шести місяців. Ветеринарному лікареві в підготовці до операції допомагають студенти.
Про саму процедуру стерилізації та підготовку до неї розповідає студентка факультету ветеринарної медицини Лариса Волошина: "До операції не годуємо ми, і господарі також вже з вечора не годують. До операції ще приносять теплі речі, тому що після наркозу їм холодно. Якщо є світло, після операції гріємо воду, накладаємо, щоб було тепло, добре. До операції ми дивимося на слизову оболонку: рожева чи бліда, слухаємо серцебиття і вистригаємо живіт".
"Зараз дистанційне навчання, і дуже складно на такій спеціальності дистанційно навчатися. Мене запросили сюди дивитися, як проводять благодійні стерилізації. Мене це дуже зацікавило, замотивувало, бо це є моєю спеціальністю, я ставлю їм воду, лотки, якщо щось трапляється, — я прибираю. Підношу їм тепленьку водичку до спинки, щоб вони не замерзли. До початку операції я їх брию", — говорить  студентка факультету ветеринарної медицини  Анастасія Жижич.
Крім самого оперативного втручання, кожну тварину безоплатно вакцинують проти сказу і роблять їй спеціальне татуювання – літеру "с". Це необхідно, щоб уникнути повторної операції у випадку, якщо кіт опиниться на вулиці. А такий сценарій — розповсюджена практика в нинішніх умовах, — розповів голова "Сумського товариства захисту тварин". Члени товариства регулярно їздять в прикордонні громади і допомагають місцевим мешканцям, забираючи тварин автівкою, а потім відвозячи назад.
"За 15 років ми напрацювали великі можливості використовувати заведені кошти інших благодійних організацій. Проєкт з "4 лапи" є одним із ключових. Планується простерилізувати до 1000 безпритульних котів. На сьогодні єдиним гуманним і законним способом регулювання чисельності безпритульних тварин є стерилізація", — зазначає голова "Сумського товариства захисту тварин" Олександр Сипленко.
Записувати власних або підопічних тварин на операцію треба завчасно, у всі дні, крім неділі, за номером 099-715-77-69. Операції здійснюють на базі факультету ветеринарної медицини Сумського національного аграрного університету.
Також у ветеринарних клініках Сум за фінансування фонду "4 лапи" безоплатно стерилізують і собак.