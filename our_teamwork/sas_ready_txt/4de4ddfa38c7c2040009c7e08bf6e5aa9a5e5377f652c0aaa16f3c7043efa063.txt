Як волонтери з прикарпатського села Радча готували чергову партію вареників на передову

Руслана Полівчак
Ілона Захарук

До Дня збройних сил України господині ліплять вареники з картоплею та сиром. Місцева жителька Галина Говдяк каже, готує їжу для військових приблизно всоте.
"Ми завжди ліпили з капустою, з м'ясом, з горохом. Усі вареники наші хлопці люблять, дуже задоволені, бо ми їх передаємо туди — на лінію фронту. Також ми голубці робили, капусту ще тушили, пиріжки смажили з картоплею і м'ясом, і капустою так само", — розповідає жителька Радчі Галина Говдяк.
Замішує тісто жителька Радчі Ірина Вацеба за сімейним рецептом – додає молоко і яйця. Каже, так воно виходить смачнішим та м'якшим. 
Саме у її домі і готують волонтери їжу для військових. Ірина розповідає, за весь час передали на фронт приблизно півтори тисячі відерець вареників вагою від 3 до 10 кг.
Відправляли вантажівками. То було дуже багато — десь під 30 відер вареників на день. Жінки у дитсадку збиралися. І село позвозило стільки овочів і продуктів, що ми просто не встигали переробити. Привозили по мішечку борошна, олії по 3 л, картоплю, капусту, квашену капусту", — каже Ірина Вацеба.
За її словами, ці вареники не заморожуватимуть. Як консервант, використовують смалець. Його дали інші місцеві волонтери, які готували м'ясні тушкованки бійцям. Ірина розповідає, її син зараз воює, тож жінка хоче, аби він і його побратими на передовій могли скуштувати домашню їжу.
Хочеться з дому щось передати свіженьке. От знаєте, як мама зранку відправляла сина на роботу. Тепер приходить ранок, не треба вже тієї порції вареників, не треба вже нікого відправляти. Просто є потреба щось робити і когось годувати. Як кажуть: чужих дітей не буває. Ми відправляємо у різні напрямки", — продовжує Ірина Вацеба.
Цього разу жителям Радчі допомагають ліпити вареники працівники бібліотек Івано-Франківська.
"Зібралися саме в Радчі, тому що вони часто їздять, допомагають. Ціле село — і садочок, і школа, і Народний дім, бібліотека – всі допомагають нашим воїнам. Хто як може, не тільки варениками. Вони роблять і тушкованки, дають матеріальну, гуманітарну допомогу, різний одяг — усе, що потрібно", — розповідає директорка бібліотечної системи Івано-Франківська Оксана Вовк.
На кожне відро з варениками волонтери прикріплюють інформацію з датою виготовлення. За словами Ірини Вацеби, на передову їжу повезуть місцеві волонтери.