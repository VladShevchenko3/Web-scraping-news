Троянда з Бахмута та автомат у смолі. Як франківські волонтери перетворюють уламки зброї з фронту у сувеніри

Маріaна Басалига
Каріна Борисевич

З його слів, спершу сувеніри виготовляли для себе, як пам’ятку. Зараз планують продати їх, аби зібрати гроші на потреби української армії.
"Ідея з цими виробами виникла у нас з друзями з Авдіївки. Ми побачили декілька речей в інтернеті, побачили, що якісь інші організації й волонтери проводять аукціони з українськими трофеями чи "рашистською" зброєю. І виникла думка: а чому б і нам цього не робити", — каже Дмитро Банах.
Волонтер розповідає, кожен виріб – повністю демілітаризований та безпечний. А ще – зі своєю історією. 
Дмитро Банах каже, що автомат та інші елементи карти України, які стали основою для сувеніра, – з Авдіївського напрямку.
"Цей російський автомат забрали фактично з поля бою. Але він був ушкоджений. Це була абсолютно нікому не потрібна залізяка. Подивилися, що це можна якось використати для сувеніра. Ми потрапили з нашими хлопцями під обстріл. Нам розтрощило три автівки. Всі залишилися живі та майже неушкоджені. Залишки уламків саме після цього обстрілу ми використали для сувеніра", — каже Дмитро Банах.
Волонтери хочуть продати ці вироби, аби купити автобус для транспортування військових на позиції. Для цього потрібно зібрати понад 5 тис. доларів.
"Вироби дійсно унікальні й, можливо, для когось це буде поєднанням корисного – донат із приємним. Зробити подарунок комусь з-за кордону, оскільки це — дійсно унікальні речі", — розповідає волонтерка Вероніка Дичковська.
Серед сувенірів — попільничка з розбитої залізної кулі. Її вже купив місцевий підприємець Юрій Форкавець.
"Виріб — досить оригінальний. Він буде в нашому офісі. Це — нам на згадку. Ми не будемо попільничку передаровувати", — каже Юрій Форкавець.
З ціною сувенірів волонтери не визначалися. Дмитро Банах каже, людина, яка захоче придбати виріб, має сама визначити його вартість.