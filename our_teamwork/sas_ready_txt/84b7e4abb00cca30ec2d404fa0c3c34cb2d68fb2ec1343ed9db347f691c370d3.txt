"У війну їх стає все більше": зоозахисники Рівного влаштували фотосесію безпритульним тваринам з інвалідністю

Юлія Авдєєнко
Коломис Максим

Флейтистка Анастасія Власюк — одна з волонтерок рівненського БФ Клуб Лапа. Суспільному жінка розповіла, що до лав зоозахисників потрапила випадково.
"У соцмережах я побачила в дуже страшному стані собачку, яку хотіли усипляти, не було кому взятися. Неочікувано для самої себе, я знайшла лікарів, людей в Києві. Там зробили операцію, зробили неможливе, бо ніхто йому не давав шансів навіть на візок. Зараз він у щасливій сім'ї, живе як повноцінний пес. Після цієї історії так склалося, що мене це волонтерство затягнуло", — поділилась вона. 
Разом з перукарем Дмитром Кіпнісом Анастасія взяла участь у фотосесії "Операція краса". Вони позували рівненському фотохудожнику Дмитру Крахмалюку з безпритульними котами й собаками з інвалідністю. 
"Нашою мотивацією стали тваринки, які знаходяться у нас під опікою з особливими потребами. Їм також потрібно шукати сім'ї. Ми хочемо привернути увагу до тих тваринок", — додала учасниця проєкту.
Фотосесія відбулася у рамках проєкту "Люди Ікс", який започаткували зоозахисники Клубу Лапа для збору грошей на реабілітацію травмованих собак і котів. Голова фонду Інеса Шишкіна розповіла, що він відкритий для усіх творчих людей, які небайдужі до проблем тварин і готові допомагати їм своїми талантами.
"Ми хочемо залучити творчих людей допомагати безпритульним тваринам. На жаль, їх в умовах війни стає все більше і більше. Наші захисники, рятуючи їх від війни, привозять у більш-менш мирні міста, а рук добрих не вистачає. Досить мало тих, хто долучається до допомоги. Таким чином ми хочемо залучити максимально людей", — додала вона. 