Українські волонтери зможуть безкоштовно навчатися в освітньому IT-центрі: які умови

Ярослав Прищепа

Як зазначається в релізі, через війну та постійну залученість у допомозі армії та країні життя більшості волонтерів повністю змінилось.
"Велика кількість волонтерів втратила роботу або власний бізнес. Багато професій в Україні виявилися незатребуваними, а деякі галузі економіки взагалі стали неактуальними або прийшли в занепад. Тому в волонтерській спільноті гостро постала проблема пошуку та вибору нової професії для самореалізації в майбутньому мирному житті. Отримання гідної роботи або відкриття власного бізнесу потребує нових знань в перспективних галузях, однією з таких є, безумовно, ринок IT", —  йдеться у дописі.
Відтак команда освітнього центру DAN. IT Education, що є учасником проєкту IT Generation Міністерства цифрової трансформації, оголосила про запуск грантової програми, в рамках якої надається 100 стипендій на здобування популярних в Україні й світі IT-спеціальностей з програмування, вебдизайну, data-аналітики, маркетингу, тестування та ІТ-рекрутменту. 
Очікується, що навчання проходитиме за 6 напрямками терміном від 3 до 8 місяців. Студентами можуть стати волонтери від 18 років. 
Серед претендентів буде проведений конкурс, за результатами якого відберуть 100 студентів. Також за умовами грантової програми кандидат повинен направити мотиваційний лист на тему "Чому саме я повинен отримати грант". На другому етапі проводитиметься тестування здібностей, а на третьому — персональне інтервʼю. За результатами кожного етапу відберуть найкращих, а серед фіналістів будуть обрані переможці.
Збір анкет пройде до 30 листопада включно, а початок курсів запланований на грудень 2022-січень 2023 року.
"Волонтер для нас — це еталон мотивованої та високоефективної людини, тому ми переконані в успішності таких студентів. Навчання у нас побудовано на унікальній технології, яка відмінно зарекомендувала себе у багатьох країнах, в тому числі в Україні, Ізраїлі, Сполучених Штатах, впроваджуємо інноваційні рішення — такі як перший освітній Метаверс в Україні, та супроводжуємо наших студентів до моменту їх працевлаштування, що дозволяє нам отримувати 76% працевлаштування студентів", — розповіла Ксенія Столбова, CEO освітнього центру DAN.
Подати заявку на безплатне навчання можна 
.