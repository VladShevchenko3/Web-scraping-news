У підвалі багатоповерхівки Дніпра облаштували виробництво окопних свічок

Юлія Підгола
Яна Стойкова

Волонтери працюють при світлі ліхтариків, співаючи колядки. 
"Ми спочатку вдвох з чоловіком вирішили у себе на дачі робити окопні свічки. Це було ще влітку, тобто ще було тепло, і запитів не було так багато, як зараз. Але ж, звісно, ми вже розуміли, що настане той період, коли свічок потрібно буде дуже-дуже багато", – розповіла Суспільному волонтерка Ольга Погрібна. 
Процес, каже Ольга, не складний.
"До свічок ми додаємо трошки стеарину, він підвищує тепловіддачу від свічки. Тому що, в першу чергу, це у нас не просто свічка, це у нас окопна пічка, яка зігріває наших хлопців", – розказала вона.
В середньому окопна свічка горить чотири години. До виготовлення долучаються сусіди та інші жителі Дніпра. Нині завітали скаути.
"Ми з дітьми ходили з колядою, і діти наколядували гроші для військових. Ми так подумали, що буде краще, щоб діти не просто передали фінансову допомогу, а показати їм, що допомагати можна своїм часом і своєю працею", – говорить волонтерка Рада Лісніченко.
Для виготовлення свічок волонтерам потрібен парафін та бджолиний віск. Охочі допомогти можуть звертатися за номером 0975914533.