100 тисяч новорічних подарунків готують чернігівські волонтери для дітей Херсонщини й Чернігівщини

Тетяна Крижева

Цукерку за цукеркою на конвеєрі волонтери кладуть до новорічного пакунка. За день таких зібрали 10 тисяч.
"Новорічні подарунки пакуємо діткам нашим. Хочемо привітати їх з Новим роком, з Миколаєм. Принести їм радості, зараз трішки вони може засмучені, але ми хочемо порадувати їх", – розповідає волонтерка Ольга.
Таких пакунків має бути 100 тисяч, їх роздадуть дітям Чернігівщини та Херсонщини. Ідея виникла після того, як “Іскра добра” одразу після деокупації Херсону повезла туди продукти та буржуйки.
"Ми роздавали діткам цукерки, потім почали в дорозі дзвонити різним фабрикам і різним людям, і ось так от скорегувалися. 44 тонни цукерок, 100 тисяч упаковочок і зараз стоїмо фасуємо", – каже голова правління благодійного фонду “Іскра добра” Олег Бібіков.
Аби встигнути до Нового Року, волонтери працюватимуть і вночі.
"Нас зараз 23 людини, цього не вистачає, нам потрібно близько 60 людей, щоб встигнути по планах і у дві лінії працювати".
В кожному з пакетів – по пів кілограма солодощів.
Волонтер Сергій Дудченко кілька тижнів тому возив гуманітарну допомогу на Херсонщину. Говорить, діти першими зустрічають волонтерів.
"Діти, звісно, налякані, але діти наші – українці, вони дуже сильні. Ми, коли приїхали, вони одразу давай нам допомагати, дивитись, що ми привезли. Діти є діти, і вони нас не боялися. Бачать, що ми жителі інших регіонів і одразу: а що ми привезли. Що було, ми їм роздавали, діти теж дуже потребують цих пакетів і цих солодощів, тепла і доброти нашої, наших українців".
Перші пакунки, говорить Олег Бібіков, відправляться до дітей вже на цьому тижні. Возитимуть у віддалені села та деокуповані райони.