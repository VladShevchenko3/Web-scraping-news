Два автомобілі, квадроцикл та амуніція: тернопільські волонтери отримали допомогу з Америки

Оксана Цвик

За його словами, автомобіль заповнили продуктами та речами.
"Ми налагодили логістику з військовими частинами, з бригадами, які дають нам заявки, чого вони потребують. Це все відправляємо на "Азов", вони нам замовляли. Цією машиною можна виїхати на будь-яку позицію, відстрілятися і втекти. Вона високопрохідна, колеса нові. Автомобілі оглядаємо, десь масла доллємо, підремонтуємо. Після цього з військових частин приїжджають бійці, оформляють документи й машину передають у військову частину", – сказав Мосейко.
Розвантажили допомогу тернопільські волонтери з громадської організації "Десантно-козацький рій".
"Хлопці все носять по кабінетах, вони вже організовані в нас, одні й ті ж самі. Потім до нас приходять медики й все окремо розподіляють: головне сортують на передову, решта – на госпіталі. Це стосується також побутової хімії та продуктів. У ліках завжди є потреба, хлопцям треба знеболювальних багато, антибіотиків", – говорить волонтерка Ніна Стець.
Волонтерка Наталія Тихоненко каже, українці зі Сполучених Штатів Америки допомагають бійцям від початку російсько-української війни.
"Наші знайомі у США організували фонд "United support for Ukraine". Від початку повномасштабного вторгнення вже було понад десять контейнерів, в яких – автомобілі, харчування, візки, техніка, медикаменти. Хлопці за океаном організували досить потужний фонд, в якому працює понад пів тисячі людей. Наскільки я знаю, вони, як і ми, кожен до сьомої години працює на своїх роботах, а від сьомої до ночі організовують збір допомоги, закупляють за свої кошти автомобілі, ремонтують їх, оформляють контейнери в Мічигані, Детройті та відправляють їх до Польщі", – розповіла Наталія Тихоненко.
Волонтери також перевіряють стан автомобіля.
"Машина хороша, потужна, надійна. Думаю, бійці на передовій будуть задоволені нею. По болоті, по снігу – це якраз. Її розмір – чотири на чотири. Вона має великий багажник. Можна зробити лавки, у ньому вміщається до десяти людей. Ще квадроцикл є", – сказав волонтер ГО "Десантно-козацький рій" Руслан Данильчук.
Загалом, каже Володимир Мосейко, від початку повномасштабного вторгнення в зону бойових дій волонтери з Америки передали 20 автомобілів. Окрім цього,  придбали для наших військовослужбовців бронежилети, шоломи, медикаменти, тепловізори.