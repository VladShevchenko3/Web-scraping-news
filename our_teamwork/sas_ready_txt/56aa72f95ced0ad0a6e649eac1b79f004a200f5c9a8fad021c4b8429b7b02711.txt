До Сум з Литви благодійники передали 22 тонни парафіну для окопних свічок

Діана Крахматова
Анна Скрипняк

Парафін придбали волонтери благодійного фонду "1K" за кошти, які збирали в Литві. Парафіну має вистачити на 110 тис. окопних свічок, вважає засновник фонду "Міра Help" Ігор Марченко.
11 тонн парафіну днями роздадуть офіційно зареєстрованим благодійним та волонтерським організаціям Сумщини, говорить він. 
Ще 11 тонн – відправлять по регіонах України. Усього парафін отримають 121 волонтерська група. Їх перелік 
 на сторінці фонду у Facebook.
"33 організації – це Суми та регіон, інші – це Україна. Із них 44 – це навчальні заклади: школи, ліцеї, гімназії, дитячі садки та інші навчальні заклади. Пріоритет при розподілі парафіну був наданий саме волонтерським організаціям, де працюють діти", - розповів Марченко.
Волонтерка Ірина Андрухова виготовляє окопні свічки. Днями вона має отримати 400 кг литовського парафіну для одного з сумських волонтерських пунктів. Там вже є заготівлі свічок, їх мають залити привезеним парафіном.
"Найнеобхіднішим інгредієнтом для нас був парафін. Ми можемо тепер багато зробити на замовлення, які вже отримали, і відправити на фронт. Ми розраховували, й виходить, що з 50 кг парафіну свічок середніх, великих й маленьких виходить 320 штук. Якщо це будуть лише великі – то менше", - розповіла вона.
Потреба в парафіні поки що закрита, а от гофрований картон, з якого крутять свічки – закінчується, каже волонтерка.
Кожну свічку обгортають папірцем із теплими словами бійцям, говорить Ірина. Всього жінка разом з іншими волонтерами виготовила понад 2 тисячі свічок. Половину з них вже відправили на позиції військовим.
Військовослужбовець Антон показує, для чого потрібні ці свічки. Вони дають світло, тепло і можливість підігріти їжу.
Це – третя поставка парафіну для виготовлення окопних свічок. Наступна, говорить Ігор Марченко, планується в кінці січня. Передбачається, що привезуть ще 22 тонни.