У херсонському кафе щодня готують безплатні обіди для людей

Аліна Мокляк

На обід людям дали суп з макаронами. Скуштувати його прийшов херсонець Віталій Вітков. Дізнався про це місце від знайомих. Чоловік приходить сюди не вперше. Говорить, зараз живе один і такій допомозі радіє.
"Так, допомагає звісно, особливо коли холодно допомагає, гріє. І добре коли субота чи неділя. Нічого не працює, все зачинено, де гуманітарну допомогу видають, все зачинено, тому людям, яким це потрібно, це дуже допомагає", — говорить Віталій Вітков.
Часто приходить до кафе і пані Євгенія. Хоча жінка живе в іншому районі міста, буває тут по кілька разів на тиждень. 
"Так, дуже смачно тут готують, мені подобається. Звісно допомагає, гарячий обід дома не приготуєш, а тут можна поїсти і дочці дати, за що дуже вдячна", —  каже жінка. 
Випадково дізналась про гарячі обіди пані Світлана. Хоча, розповідає, живе в цьому районі, з дому через обстріли виходить вкрай рідко. Сьогодні йшла до церкви на свято. 
"Страшно ходити, просто нагода трапилась, сьогодні ж Хрещення. Я йду до церкви, собор Успіння Ганни Богородиці. Ось випадково дізналась. Дуже вдячна за таку прекрасну допомогу", — говорить Світлана.
Гарячі страви тут готують щодня. Така була ініціатива власника. Робити це почали ще на початку повномасштабної війни. Тоді безплатно їжу роздавали біля міськвиконкому, розповідає Людмила Білоус.
"Почали коржі пекти та обіди роздавати й до сьогоднішнього дня ми допомагаємо людям", — каже Людмила.
Меню, говорить Людмила, змінюється щодня, але це обов'язково перша страва - або борщ, або суп. Взяти гаряче можна із собою. В день роздають від 50 до 100 порцій. 
"Якщо вихідний, то менше людей, в будні – більше людей. Коли холодно менше людей. Бо пенсіонери слизько не можуть підійти. Взагалі приходять бабусі, дідусі беруть сусідам, бабусям  своїм, онукам, навіть багатодітні приходять тато бере на всіх на всю родину", — говорить Людмила Білоус.
Безплатно годувати херсонців гарячими обідами  тут планують і надалі. Робитимуть це  допоки херсонці потребуватимуть їх допомоги.