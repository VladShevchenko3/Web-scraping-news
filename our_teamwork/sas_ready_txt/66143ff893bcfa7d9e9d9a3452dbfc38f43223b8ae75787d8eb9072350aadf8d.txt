Потрібні волонтери: львів'ян закликають долучатися до проєкту з допомоги переселенцям на вокзалі

Наталія Карнаух
Анастасія Ярмоловська

З 24 лютого львівський вокзал щодня приймає евакуаційні потяги із гарячих точок України. Часто приїжджають люди, які не знають, що робити далі. Тут їх зустрічають волонтери: годують, гріють, поселяють та відправляють за кордон.
"Це різноманітні люди, які приходять до нас волонтерити. Вони нараховують і юристів, і   айтішників, абсолютно всіх, хто готовий виділити свою допомогу іншим", — каже координаторка проєкту "Медико-психологічна допомога" Лілія Фабін.
Якщо на початку діяльності штаб налічував до 200 волонтерів на добу, то тепер — до 40   людей. Тому, кажуть координатори, є велика потреба в допомозі.
"Потребуємо всіх волонтерів, бо люди втомились, їм потрібен відпочинок. Час, який вони можуть приділяти волонтерству, — це 1-2 рази на тиждень. Це можуть бути психологи, також потребуємо медиків", — додає Лілія Фабін.
Інна та її чоловік Володимир приїхали з Дніпропетровщини. У рідному місті родина має власний бізнес. Та з початком повномасштабної війни їм довелось переїхати до Львова. Тут допомагають людям, що прибувають на міський вокзал.
"Ті люди тривалий час знаходились в бомбосховищах і це напруження, їх розпач, біль, втрата майна воно все так впливає негативно на людей, що люди приїжджають в глибокій депресії і потребують втручання психологів", — каже волонтерка.
"В мене такий характер, що я на людей дію як заспокійливе, бо вони приїжджають сюди розгублені, їм треба надія, порада, тому зустрічаємо їх, координуємо, що, де, як", — каже Володимир Шапран.
Найстарша волонтерка — Лариса Лабарткава. Їй —  73 роки. На вокзалі жінка допомагає дітям.
"Кожна людина повинна чимось допомогти. Я не піду воювати, бо я не вмію стріляти. Ну і ніхто не візьме. І я пішла туди, де можу якусь користь принести", — каже жінка.
Охочі приєднатись до волонтерів можуть зареєструватися у волонтерському штабі вокзалу.