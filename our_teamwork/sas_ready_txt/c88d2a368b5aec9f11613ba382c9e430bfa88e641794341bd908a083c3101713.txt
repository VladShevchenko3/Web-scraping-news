Тисячі бутлів: одесити відвезли до Миколаєва понад два мільйони літрів води

Олександра Пономаренко

Одесит Юрій  разом з сином Дмитром допомагають вантажити у фуру питну воду, яку щотижня відвозять до Миколаєва.
"Ми вантажимо воду для Миколаєва, щоб люди в Миколаєві хоча б трішки могли задовольнити свою потребу у воді, бо там дуже велика біда і ми допомагаємо, ми збираємося. Це вже таки ритуал ніби-то. Кожного тижня ми збираємось вже з друзями, хоча ще кілька місяців тому я мало кого з них знав. Приводимо свої сім’ї, друзів закликаємо", — розповів одесит Юрій. 
"Допомагаю людям з Миколаєва, щоб вони пили воду, щоб у них все було добре. По п’ять літрів, важко, але хочеться допомогти", — каже волонтер Дмитро. 
Долучилися до процесу Олексій та Ілля.
"Протягом п'яти-шести місяців возимо воду. Вже понад 150 тонн кожного тижня. Мама в "Фейсбуці" знайшла оголошення і сказала: “Не хочеш піти спробувати?”. Десь це було наприкінці червня. Руки не болять, але потім в мене болить спина, вже звикли. Плечі буває іноді болять. Подяка миколаївцям, подяка ЗСУ, що вони захищають Одесу, захищають нас", — кажуть хлопці. 
За шість місяців вдалося відвезти понад дві з половиною тисячі тонн води, каже один зі співорганізаторів акції “Миколаїв буде пити” Олександр Маріо:
"На цей час сумарно ми відвезли до Миколаєва 2,5 тисячі тонн води. Може трохи більше, плюс 50 тонн. Ми не хочемо сидіти вдома і, я кажу за себе, якщо я зараз не служу там, означає, що я повинен допомагати тут". 
"З 12 квітня в Миколаєві немає води,  хлопці дізналися та поїхали туди, аби подивитися яка там ситуація. У нас є п'ять точок в Одесі, куди люди можуть приносити воду. Але, основне наше завдання — її набирати, тому що люди приносять, нехай, 50 л, 100 л, 150 — це дуже мало. Тому ми наливаємо воду самі. Ми поставили фільтри, вода фільтрується і наливаємо воду в баклажки", — ділиться волонтерка Катерина Чепурняк. 