Теплі вітання з дому: у черкаському музеї плетуть шкарпетки для ЗСУ

Оксана Швед

Працівниця музею Лариса Сиволап розповіла, як в’яже шкарпетки:
"Це вовняні шкарпетки на три нитки, на спиці 3,5 міліметра набираю сорок петель". 
Цією справою, зазначила пані Лариса, займається з юності. Для захисників – останні чотири роки.
 
 
"Має бути стовідсоткова шерсть без ніяких додавань. На такі шкарпетки краще одягти тоненькі носки, тоді вони будуть менше протиратись", — додала вона.
 
 
До акції "Зігріємо теплом солдата" долучилася черкащанка Валентина Ткаченко. Вона волонтерить із 2014 року. Нині вчить новий для себе метод в’язання:
"Мені просто цікавий цей метод, двома спицями спробувати".
 
 
Одну пару зможе виготовити десь за три дні, розповіла пані Валентина. 
"Гасло волонтерів-«сіточників»: «Плетемо для перемоги!", — зазначила вона.
 
 
Черкащанка Лариса Нікіфорова з березня плете сітки та кікімори, а відтепер — ще й шкарпетки.
"Ми розуміємо необхідність нашої праці і не рахуємось зовсім із нашим часом. Приходимо і на вихідних, і до роботи й після роботи", — розповіла вона.
 
 
Двоє синів Лариси нині воюють на фронті. Тому, додала вона, для неї волонтерство має особливе значення:
"Кожного військового я сприймаю, як власну дитину. Коли плетемо кікімори або кавери, ми вкладаємо в них усю свою материнську любов. Усі молитви — за те, щоб їх захистити, щоб вони повернулися живі.
 
 
Ініціаторка акції Тетяна Григоренко розповіла: такий захід в музеї влаштовують четвертий рік поспіль. За цей час волонтерки зв’язали сотні пар шкарпеток для українських захисників.
"Ми хочем своїм теплом, своїми руками створити річ, яка буде зігрівати їх далеко від дому. Руками бабусь, матерів, дружин. Таким чином ми передаємо їм вітання", — пояснила вона.
 
 
Подібні доброчинні заходи у музеї відбуваються постійно, додала завідувачка відділу просвітницької та виставкової роботи Марина Бугеря. 
"Музей активно проводить майстер-класи, лекції та тематичні заняття. Долучитися до них можуть усі охочі", —  зазначила вона.
Відвідувачі цих заходів можуть долучитися до збору коштів на потреби українських захисників. 