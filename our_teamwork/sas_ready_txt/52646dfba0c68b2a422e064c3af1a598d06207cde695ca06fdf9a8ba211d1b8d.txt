"Я не зможу без цієї людини": у Львові побралися військовий і волонтерка

Наталя Забазнова
Ольга Дейнека

— 
—
Антоній у 2014 році пішов добровольцем. Воював на Луганщині. А у лютому 2022 року, як тільки почалося повномасштабне вторгнення, знову пішов до Збройних сил України. Антоній і Надія знайомі десять років. Проте останні сім — майже не бачились, лише спілкувались телефоном. Спочатку кажуть, це були робочі, ділові стосунки. А влітку зустрілися у волонтерському центрі при театрі Заньковецької, де працює Надія.
"Переганяли машини, заїхали у волонтерський центр за гуманітаркою, а там Надійка. В театрі Заньковецької", — каже наречений Антоній.
"Я зрозуміла, що війна дає випробування. Коли почали вже ближче переписуватися лякало те, що пишеш, а потім два дні немає жодної інформації. Це найбільша тривога. Це лякало, тривожило і розумілося, що я не зможу без цієї людини далі. Тому, коли отримала пропозицію, це було однозначно "так", — каже наречена Надія.
"Написав СМС: "вийдеш?" — "Вийду." Новою поштою обручку надіслав. Вона мені фоточку назад скинула, що отримала. І все. Прийду — одружимося. І так сталося, що вдалося приїхати на свята, тож подвійна радість: і батьків побачив, і дітей побачив, і одружився.", — розповідає наречений Антоній.
Розписались молодята сьогодні, 11 січня. Із гостей — лише свідки. На розпис Надія вбралася у вишиту сукню, а Антоній у військову форму.
"На мені також вишиванка. Це не просто вишиванка. Це вишиванка, яку мені вишила Надійка", — каже наречений Антоній.
Молодята кажуть, гучно святкувати весілля будуть після перемоги. За кілька днів Антоній повертається на передову.
 