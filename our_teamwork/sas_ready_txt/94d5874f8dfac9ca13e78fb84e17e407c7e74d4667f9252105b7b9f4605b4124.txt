Листи Миколаю: у Сумах волонтерка збирає подарунки для дітей до дня Святого Миколая

Валентина Москвина
Крістіна Члек

"Минулого року я ще була самостійним волонтером, збирала у себе вдома подарунки від небайдужих людей, які виявили бажання стати "чарівниками". Ми збирали листи від дітей, позбавлених батьківського піклування, з багатодітних родин. "Чарівники" забирали листівку натомість віддавали дитячий подарунок. Потім ми збирали дітей в у міському центрі соціальних служб, і видавали. Також приїздили до інтернатних закладів і залишали під подушками ці подарунки", – розповідає Ксенія Гринник
Цьогоріч, за її словами, формат дещо змінився.
"Зараз у місцевих інтернатних закладах дітей немає. Повернулися в Україну дітки з будинку маляти, вони зараз знаходяться на Івано-Франківщині і вони також чекають на подарунки. Але це малюки, вони не пишуть листи, тому ми їм направимо солодкі подарунки і іграшки, але не будемо прив’язуватися до вікових категорій і дуже великі подарунки не будемо відправляти".
Також, каже Ксенія, цього року вперше у Сумах листи Миколаю писали діти внутрішньо переміщених осіб.
"Читаючи ці листи, видно, як змінилися діти, їхні думки, як вони долучаються і відчувають цю війну. Пишуть діти різного віку, комусь допомагають батьки. 13-річна дівчинка Софія до війни мешкала у Харкові в районі північної Салтівки, зараз вона з батьками живе у Сумах і дуже хоче повернутися до своєї оселі. Саме цього вона, найперше, і просить у Святого Миколая. А ще дівчинка мріє про MP3-плейєр, бо хоче слухати українські пісні, які для заспокоєння вмикала, ховаючись у підвалі під час обстрілів сусідніх будинків. 9-річний Марат з Краматорська вже майже 9 місяців не був вдома і у своєму листі просить Миколая допомогти ЗСУ, а для себе просить мікрофон, бо знімає відео про війну і має свій YouTube-канал. 16-річна Єлизавета попросила у Святого Миколая дві книжки – "Сад Гетсиманський" та "Тигролови" Івана Багряного. Зараз діти зрозуміли важливість української мови. Маленькі діти бажають м’яких іграшок, тому що у них є потреба когось обійняти", — розповідає волонтерка. 
Діти написали близько 300 листів, і волонтерка очікує, що вони ще будуть надходити. "Ми не будемо обмежуватися 19 грудня, поки будуть іти листи – ми будемо виконувати дитячі бажання", – говорить Ксенія та зазначає, що до акції долучилися багато людей:
"Люди дуже відкриті, особливо ті, хто виїхав за межі України. Є навіть такий випадок, коли дівчина перерахувала 25 тисяч гривень і сказала, що хотіла б викупити максимальну кількість листів для того, щоб подарувати дітям радість. Є бажаючі на всі листи, люди пишуть щодня і навіть просять по два листи".
Подарунки розраховують на вартість до 500 гривень, але "чарівники" можуть додати до іграшки ще цукерки.
Щоб отримати лист, можна написати у месенджери (Viber, Telegram
на номер: 0663456731. Збирають подарунки на Воскресенській, 16. Інформацію про акцію Ксенія Гринник розміщує на своїй 
у Facebook.