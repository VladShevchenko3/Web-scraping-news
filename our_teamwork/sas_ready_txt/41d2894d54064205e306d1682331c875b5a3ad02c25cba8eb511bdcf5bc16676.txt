Свіжі новини та ігри для дітей. Як у Бахмуті працюють пункти незламності

Вікторія Алексєєва

До "пунктів незламності" у Бахмуті — волонтери везуть гуманітарну допомогу, теплі речі та ліки. Тут місцеві, що лишаються під обстрілами, гріються, заряджають гаджети та п’ють чай. 
"Возимо воду сюди, їжу, продуктові набори, пелети, буржуйки, а звідси забираємо людей на евакуацію", — говорить волонтер Благодійного фонду "Янголи спасіння" Влад Йожиков.
На буржуйках тут готують гарячі страви для відвідувачів.
Волонтерка Тетяна Щербак показує казан каші з м'ясом: "З'їдається все, повірте. Прийдуть уже о другій годині, їм не дістанеться. На буржуйці ми готуємо завжди. От кашу з м'ясом, сьогодні огірки у нас будуть, дивлюся у мене трішки капусти ще є, додамо". 
У "пункті незламності" також люди можуть подивитись трансляцію українських телеканалів. 
"Допомагає зарядити телефон і в інтернеті посидіти, дізнатися де бої відбуваються, зведення дізнатися усі. Допомагає морально відновиться, поїсти", —  говорить про допомогу у пункті незламності місцевий мешканець Іван.
Місцевий житель Олексій каже, доглядає вдома 82-річну матір, приходить сюди зарядити телефон.
"Стало трохи гірше, бо похолодало. А так, у принципі, головне, щоби наші хлопці нікуди не пішли, нас не залишили. Ми їм намагаємось чимось допомогти, вони нам допомагають. Я працював у водоканалі, людям воду давали. Зараз нічого нема, і води у місті немає. Сподіваємося, нас відстоять, дамо воду", — каже Олексій.
Для дітей в одному з таких пунктів облаштували ігрову зону і прикрасили новорічну ялинку. 
 За інформацією начальника Бахмутської військової адміністрації Олексія Реви, у місті залишаються 8700 людей.