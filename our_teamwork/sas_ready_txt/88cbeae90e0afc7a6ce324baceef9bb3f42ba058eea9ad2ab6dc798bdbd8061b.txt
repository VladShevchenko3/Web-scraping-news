Образ пораненого захисника України та янгола сплели зі стрічок на маскувальній сітці волонтерки з Житомира

Оксана Ковальчук
Антоніна Тугас

"Тут наш захисник – він не має гендеру, – розповідає координаторка волонтерського центру "Житомирські калинки" Анна. – Незрозуміло, чи це чоловік, чи жінка. Бо і чоловіки, і жінки нас захищають, а ми стоїмо у них за спиною і створюємо їм тил. Даємо їм нашу підтримку і крила. Ось така ідея цієї роботи".
 
Задум Анни волонтерки втілили впродовж двох днів. Катерина Бондар працювала над образом  українського воїна.
"Ця картина є духовною, – каже волонтерка центру "Житомирські калинки" Катерина Бондар. – Так склалося, що у мене хлопець також на війні зараз. На нульових позиціях. Створюючи цю картину, я хотіла передати свої емоції, передати те, що ми хвилюємося за наших захисників. Хочемо таким чином їх підтримати".
 
 
Анна розповіла, що образи, які вони створили,  допомогли жінкам у втіленні їхніх мрій.
"У нас двоє дівчат, які плели цю сітку, чекають на своїх хлопців, – розповідає Анна. – Вони все це пропускають через серце. Леся мені казала, що для неї це – сакральна робота. Як тільки вона її закінчила, то отримала повідомлення, що чоловіка відпустять на три дні у відрядження. От наскільки її віра є великою. Тому я думаю, що для кожної з "Калинок" – це, дійсно, сакральна робота. Я б хотіла, щоб ця робота відгукнулася у серці кожного. І щоб усі відчули, що війна не закінчилася, що цей процес триває, і що наша підтримка є дуже важливою".
 
 
 
Картина-сітка завдовжки три з половиною метри. Висота – два метри 20 сантиметрів. Волонтерки планують її продати на аукціоні, а виручені гроші витратити на потреби військових.
"Або, як варіант, можемо її десь у суспільному просторі розташувати, як символ цієї війни", – додала Анна.
 
 
 
|
|
|
| 