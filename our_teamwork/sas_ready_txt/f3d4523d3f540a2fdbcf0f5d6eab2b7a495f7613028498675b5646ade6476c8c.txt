Приїхав на Тернопільщину й вирішив залишитися: волонтер з Америки житиме у громаді

Оксана Цвик

За його словами, тоді разом з шістьма друзями привіз медичну допомогу для лікарні та оглянув будівлі, які можна було б відремонтувати для проживання переселенців. Цього разу хоче залишитися в громаді довше.
"Я вирішив, якщо справді хочу допомагати, то маю зрозуміти, хто ці люди, чого вони потребують. Я не можу зробити це по емейлу чи телефону, тому подумав, єдине, що я можу зробити – приїхати".
У лютому минулого року Майкл навчався в університеті у США. Каже, про початок повномасштабної війни в Україні почув від своєї одногрупниці з Польщі.
"Вона та її друзі повернулися до Польщі, почали передавати гроші. Також організували допомогу та житло для людей, які перетинали кордон. Моя перша реакція, пов’язана з війною, була такою: мої друзі допомагають. Одногрупниця проводила весь час за телефоном, удень і вночі відповідала на повідомлення та намагалася дати людям те, чого вони потребували. Мій перший досвід: хтось інший активізується й допомагає українцям".
Поки що Майкл живе в готелі. Хоче знайти житло для довготривалої оренди. Каже, вимог до помешкання небагато.
"У готелі немає плити, тому я не можу сам готувати їсти. Мені потрібна кухня".
Зараз Майкл разом з членами організації "Ukraine Relіef Effort" збирає для громади медичне обладнання, яке надають лікарні Бозмена. Усе зібране доставляють до Польщі, там сортують. Перші ящики з медобладнанням Майкл уже передав Копичинецькій лікарні. Список потреб волонтери отримали від адміністрації медзакладу.
Медичний директор Копичинецької лікарні Роман Балицький каже, серед медобладнання, яке отримали, – ящик зі швидкими тестами на грип групи А та Б.
"Досі було проблематично зробити тестування на грип, тести не були широко розповсюджені. Тому в нашому закладі це матиме велике значення для діагностики респіраторних інфекцій. Багато є розхідного матеріалу, який потрібен в хірургічній практиці: перев'язувальний матеріал, серветки для покриття операційного поля, шприци для проведення маніпуляцій, засоби індивідуального захисту, маски".
У Копичинецькій громаді проживає майже 800 переселенців. Майкл каже, може відбудовувати та ремонтувати для них будинки. Також хотів би допомогти з ремонтом Копичинецької лікарні.
"Головне зараз – зрозуміти, де я можу найбільше допомогти. Я маю освіту архітектора, тож розуміюся в будинках – як їх будувати, проєктувати. Також маю свій маленький бізнес, маю навички в проєкт-менеджменті, як працювати з іншими компаніями. Намагаюся шукати різні способи, як в Україні застосувати свої вміння".
Майкл говорить, буде залишатися в громаді стільки, скільки потрібно.