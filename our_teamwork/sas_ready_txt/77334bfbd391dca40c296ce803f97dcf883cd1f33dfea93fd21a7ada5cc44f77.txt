Толоки, ремонт техніки, допомога переселенцям: як волонтерили у вишах Рівненщини після 24 лютого

Наталія Стратонова

В Національному університеті водного господарства та природокористування на початку повномасштабного вторгнення у 2022 році організували волонтерство на складі, куди залучили близько 100 студентів. Вони щоденно з 8:00 до 20:00 пакували їжу для жителів постраждалих територій. В результаті 180 000 пакунків доставили у Чернігівську область, розповіла Суспільному представниця Центру розвитку студентства НУВГП Катерина Приндюк.
Крім того, студенти допомагали ДФТГ та ТРО облаштувати блокпости та займалися вантажними роботами. Дев'ять студентів НУВГП їздили в Бучу та Ірпінь та розбирали території від завалів, допомагали у лікарнях та завантажували авто швидкої допомоги.
Два десятки студентів тримали інформаційну оборону та розіслали близько 40 000 листів.
Студенти долучалися до плетіння маскувальних сіток для захисників. Пів сотні людей на постійній основі ремонтують військову техніку.
Представники вишу також долучилися до виготовлення окопних свічок.  Їх відправили на потреби військових.
На YouTube каналі Братства спудеїв Національного університету "Острозька академія" опублікували низку наукових історичних подкастів та серію подкастів на психологічну тематику. Крім того, у Благодійному лекторії усі охочі "за донат" могли послухати лекції з професіоналами різних галузей, — розповіла Суспільному речниця вишу Тетяна Шокур.
Студенти-філологи НаУОА запустили мовний клуб "На мовній хвилі". Туди запрошували усіх охочих спілкуватися українською про українське. 
Для випускників та студентів вишу організовували благодійні аукціони, де разом зібрали 11 500 грн і передали для фонду Сергія Притули. 15 вересня 2022 року Братство спудеїв запустило аукціон на допомогу ЗСУ спільно з БФ "Культурний опір", за результатами якого вдалося зібрати 5 100 грн.
3 жовтня за ініціативи Братства спудеїв запустили “Марафон вдячності” — проєкт, який мав на меті об’єднати студентів, щоб допомогти ЗСУ. Марафон тривав тиждень, складався з різних студентських заходів: співанок, ярмарків, квестів, перегляду фільмів та аукціонів. Вдалось зібрати 21 766 грн, гроші передали до Волонтерського центру НаУОА, які використали на потреби 30-ї ОМБР ім. князя К. Острозького та придбали обігрівачі та їжу. Після цього Братство спудеїв передало естафету Студентському уряду ЛНУ ім. І.Франка.
21 жовтня представники Культурного десанту, серед яких Коля Сєрга, Саша Чемеров, Мойсей Бондаренко, влаштували концерт та мотиваційну зустріч в академічному парку Острозької академії. Вони анонсували проєкт "Разом!", у рамках якого жителям деокупованих територій збирають речі першої потреби. 
14 листопада в межах проєкту Острозька академія та Острозька міська рада 
 гуманітарну допомогу жителям деокупованого Старого Салтова на Харківщині. Зокрема, це теплі речі, харчі, книги, мобільні телефони тощо. 22 грудня академія вдруге передала допомогу цьому селищу, зокрема, генератор, книги, ковдри, дитяче взуття, теплий дитячий одяг, печиво, новорічні подарунки, солодощі, консервацію, іграшки, медичні та гігієнічні набори.
У 2022 році представники РДГУ здійснили три поїздки до військових частин, аби передати зібрані продуктові, канцелярські набори та замовлений військовими одяг, — розповів Суспільному речник РДГУ Микола Пікула.
Двічі студенти та викладачі їздили до військових шпиталів, куди доставили індивідуальні подарункові пакети зі смаколиками та фруктами для поранених воїнів.
На різних факультетах університету організовувались збори грошей на закупівлю павербанків, планшетів та іншої техніки.
Волонтерський штаб Міжнародного економіко-гуманітарного університету імені акад. С. Дем’янчука почав працювати із перших днів війни. У 2022 році туди звернулись близько 20 тисяч переселенців, їм представники вишу передали продукти, засоби гігієни та одяг, — розповіла Суспільному представниця пресслужби Вікторія Золяк.
У виші також допомагали окремому медичному загону спеціального призначення ГО "Білі берети", ГО "НЕРІО", будинку для дітей із особливими освітніми потребами "ХЕППІ ХОУМ" та притулкам для тварин.  
Речниця зазначила, що упродовж року колектив університету та міжнародні партнери надавали та продовжують надавати допомогу військовим на передовій, полку "Азов", спецпідрозділу "Гонор", ССО, військовим госпіталям, дитячим будинкам, будинкам для літніх людей, та підшефній Андріївській громаді.