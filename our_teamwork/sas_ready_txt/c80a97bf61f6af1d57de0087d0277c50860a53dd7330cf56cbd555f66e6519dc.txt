Гостинці військовим та місцевим: волонтери привезли новорічні подарунки до Бахмута

Суспільне

Волонтерські автівки на понівечених обстрілами вулиця Бахмута зустрічають бійці Нацгвардії. Волонтери привезли військовослужбовцям новорічні подарунки.
"Вчергове приїхали до хлопців. Привезли гуманітарку, енергетики, буржуйки. Привезли дітям подарунки, медикаменти, мандарини, картоплю швидкого приготування, взуття", — розказує волонтер Аркадій. 
Бахмут — це зруйновані будинки і постійні звуки пострілів.
"Обстановка досить напружена, на околиці сидять (окупанти — прим.), ми намагаємося тримати оборону, проте ще добиваємо їх і б'ємо, відсуваємо. Що вони планують, чи не планують?.. Але ми, в принципі, готові до всього", — запевняє військовослужбовець Сергій. 
На вулицях міста можна зустріти поодиноких перехожих.
"Луплять щодня. Щодня важко, щодня прильоти, щодня страшно. Нічого нема, світла з вересня місяця немає", — розповідає місцевий житель Ігор.
Люди живуть у місті без електроенергії, водопостачання та тепла. 
"Будинки у нас усі розбиті, дрова валяються скрізь, назбирав дров, затопив грубку. З водою — погано дуже, доводиться брати, де завгодно: водогону, який прорвало, то зі струмка — загалом так беремо воду. Продуктів — море, та ще волонтери привозять. Ось тільки, що кулі літають, бачите", — говорить місцева мешканка Софія. 
Волонтери заїхали привітати із Новим роком свою підопічну — восьмирічну Софійку.  
Далі волонтерські автівки вирушають до бригади військовослужбовців, які боронять місто.  
 