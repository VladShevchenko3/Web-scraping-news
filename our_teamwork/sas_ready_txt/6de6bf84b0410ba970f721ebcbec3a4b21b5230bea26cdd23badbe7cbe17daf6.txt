"Гуляш, вареники, солодощі та консерви": господині з батальйону "Добрі серця" на Вінниччині готують смаколики для бійців

Віталій Бондарєв

На шмат сала кладуть м'ясо, солять, перчать, скручують у рулети, фіксують ниткою. Рецепт цієї страви господині вигадали самі, назвали рулет "сільський, уладівський". Його готують для українських оборонців, аби їм, каже Тамара Будкалюк, стало сили захищати нас від росіян.
Також для захисників готують гуляш.
Готують для захисників у ліцеї села Уладівка чи не щодня, зазначив директор закладу Олександр Масний. Це ініціатива його працівників. Коли у школі ремонт, а учні на канікулах, вони куховарять.
До ліцею, який нині служить і як гуманітарний штаб, місцеві несуть усе, що мають вдома. Передають сухі супи, печиво, вареники, налисники, шинку.
Хто готує, хто допомагає продуктами, а хтось донатить на м'ясо й сало. Гроші надсилають навіть із-за кордону. Вантаж на передову з Уладівки відправляють двічі на тиждень. Везуть його вінницькі волонтери. Рулети, гуляш, вареники, солодощі, консерви — поїдуть на "нуль" уже в понеділок.