Виготовляє смаколики для захисників: волонтеру з Черкас міський голова вручив подяку

Катерина Костюк

"Адже за майже рік працьовита родина Євгена власноруч виготовила вдома понад 90 тисяч смаколиків для захисників України на передову та пораненим у лікарні. Євген Компанець вже 11 років прикутий до крісла колісного. Коли в Україні почалася повномасштабна війна, його дружина з донькою почали ліпити вареники для захисників у одному з волонтерських батальйонів Черкас. Невдовзі Євген запропонував розпочати виробництво вдома, аби й він міг вести свою боротьбу проти ворога – на кухонному фронті", – розповіли у пресслужбі.
Анатолій Бондаренко та його заступниця Марина Гаркава Євгену Компанцю вручили подяку за активну громадянську позицію та волонтерську працю в умовах війни.
За цей час родина Компанців виготовила десятки тисяч смаколиків: пиріжки, млинці з різними начинками, вареники, котлети, голубці, заправки для борщу, квашену капусту, варення тощо. Передали більше тонни меленого сала з часником, смалець, шкварки. До кінця лютого сподіваються  виготовити для захисників 100 тисяч одиниць домашньої їжі.
"Коли читаю в коментарях, що нам потрібно відпочити, хочеться голосно вигукнути: люди, схаменіться, який відпочинок? У нас війна! Просто уявіть собі, що ви телефонуєте на передову й кажете: «Лягай, відпочинь. Зранку повоюєш…»", — прокоментував Євген Компанець.
Затрати на виробництво чималі, тому родина Компанців дякує всім, хто відгукнувся через соцмережі та знайомих і допомагає продуктами чи коштами. Адже завдяки цьому можуть збільшити асортимент і різновид продукції:
"Мене часто запитують, чи треба нам помічники. А я відповідаю: помічники треба не нам, а нашим захисникам. Ми у себе на кухні справляємося. І хай кожна господиня у себе на кухні зробить хоча б щось для воїнів. Чим більше буде задіяних кухонь, тим більшою буде наша допомога. Небайдужі люди є рушійною силою нашої перемоги. А ми – лише руки, які працюють", — зазначив волонтер.