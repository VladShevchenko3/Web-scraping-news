Гарячі обіди у Харкові для військових: історія волонтерства

Марія Солодовнік
Микита Ольховський

У штабі зараз допомагає близько 60 людей, кожного дня привозять в область до 1,5 тисяч порцій, каже Денис Островський. 
Кав'ярню разом із дружиною Денис відкрив минулої осені, 25 лютого в приміщенні організували волонтерський штаб.
"Кухарі в нас працюють майже з 6-7 ранку, щоб хлопцям свіже видати до обіду", — говорить Островський. 
"Ми готуємо хлопцям перші страви, гарніри і другі — м'ясні. Вигадуємо кожного разу щось новеньке, щось смачненьке. Кожного ранку нам кажуть, скільки потрібно, зараз десь півтори тисячі порцій робимо, на вихідних десь 1300", — говорить Наталія Островська.
Місця на кухні, щоб нагодувати всіх, не вистачило, тож у дворі кав’ярні поставили казани. 
"Через попит і неспроможність — кухня в нас в кафе не дуже велика — ми вирішили зробити собі таку польову кухню. Три 30 літрових казани, ми робимо на день дві партії", — каже подружжя.
Островський каже, готувати їжу захисникам почали після звернення до дружини одного з військових.
"Зараз попит трохи впав, десь в середньому тисячі півтори на день ми годуємо. До цього стабільно було 2-2,5 тисячі, але рекорд був на початку — 4150 людей ми вирахували, це один був такий день божевільний", — говорить Денис. 
Островський каже: у цій кав’ярні волонтерять близько 60 людей, вони готують і розвозять їжу військовим — доставляють як по Харківській області, так і на Донеччину. Гроші на закупівлю продуктів збирають у соцмережі, отримують пожертви й від закордонних організацій