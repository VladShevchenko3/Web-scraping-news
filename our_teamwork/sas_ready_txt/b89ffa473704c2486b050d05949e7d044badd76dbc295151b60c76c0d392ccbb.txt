Продає картини задля допомоги ЗСУ: Анастасія Дробуш з Житомирщини представила за кордоном малюнки "Українські жінки"

Таміла Бутко

Одинадцятикласниця з Олевська, що на Житомирщині, вихованка Олевського Центру дитячої та юнацької творчості Анастасія Дробуш потрапила за кордон із початком повномасштабного вторгнення Росії. Каже, що коли тимчасово перебувала в Німеччині, переконалася – через російсько-українську війну світова спільнота все більше цікавиться Україною та українською культурою. Тому коли почала створювати там серію малюнків "Українські жінки", її роботи одразу знайшли шанувальників з багатьох країн. Ці малюнки – це колоритні образи українок на чорному або чорно-сірому тлі. 
Створювати цей тип картин дівчина почала десь з пів року тому.
"Наткнулася в соцмережах на сучасну художницю з Вінниччини Катерину Жовту, яка створювала картини в цій тематиці, – розповідає Анастасія Дробуш, – і мене це сильно надихнуло. Під час війни мене це осяяло і захотілося малювати схоже, тільки в своєму стилі".
Частину картин з цієї серії Анастасія продала на благодійному ярмарку в місті Магдебург, який був присвячений Дню незалежності України. Тоді художниця отримала від продажу сто шістдесят євро, які перерахувала на потреби ЗСУ. 
Згадує, що  картини купували переважно українці, але іноземці брали контакти і робили замовлення.
"Зараз у світі дуже актуальні картини, які наповнені нашою українською культурою, національним одягом, – розповідає Анастасія. – І, замовляючи полотно, є основне побажання – щоб були максимально патріотичні малюнки, бо всі дуже зацікавлені нашою країною, нашою культурою. У багатьох біженців, які дивилися на мої картини, на очі наверталися сльози. І я їх чудово розумію, мої емоції були майже такими ж, тому що ти розумієш, про що вони думають, їхні переживання. І німці захоплювались цими картинами, казали, що їм передались ті емоції, які я хотіла донести, і що у них виникло бажання замовити, щоб і в їхній домівці висіли картини з України".
Нині Анастасія вже на батьківщині продовжує  малювати серію "Українські жінки". Роботи виконує акриловими фарбами мастихіном і білою гелевою ручкою.
Настя вже має свій стиль у живопису, каже її наставниця, керівниця студії образотворчого мистецтва Тетяна Басюк. Ще одне творче захоплення дівчини – кастомізація. Це коли завдяки розпису вживані речі отримують нове життя.
"За останні пів року Настя відкрилася в новому світлі, – розповідає Тетяна Басюк. – Якщо раніше малювала переважно пейзажі, натюрморти, квіти, то тепер це зовсім інша художниця. Дуже гарні її роботи в монументальному мистецтві поп-арт. До речі, Настя також захоплюється пісочною анімацією. Жодне міське свято не обходиться без її участі. Так само, як фарбами, вона передає свої відчуття піском. І це теж заспокоює".
Анастасія поки єдина вихованка Олевського Центру дитячої та юнацької творчості, яка презентувала  свої роботи за кордоном, каже директор цього закладу Артем Курбеко. Загалом в Центрі займаються триста двадцять вісім вихованців, двадцятеро з них – діти переселенців. Гуртки в основному художньо-естетичного спрямування. 
"Після тривалої перерви, від початку повномасштабного вторгнення, ми зараз відновили очне навчання, – розповідає Артем Курбеко. – Коли не було змоги працювати в звичному режимі, ми знімали відео, викладали в мережі, аби якось розважити, задіяти, відволікти дітей від війни. З евакуації вихованці повернулися майже всі. Ще з серпня в Олевську відбуваються постійні ярмарки, і Центр творчості бере в них активну участь. Дитячі роботи збирають гарні суми, які передаємо міській раді, а там витрачають на потреби військових".