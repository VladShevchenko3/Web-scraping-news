Безкоштовна для містян: у Костянтинівці на Донеччині встановили систему очищення води

Марія Гречко

"З водопроводу вода дуже брудна йде, накипу багато і що проблем зі здоров'ям не було потрібна очищена вода. Десь 15 літрів набрав на себе. Буває ще для бабусі та тещі. Написано 20 літрів можна", — говорить місцевий житель Олексій. Він приїхав набрати питної води, її чоловікові вистачає на три дні. Каже, набирає одразу і для родичів. 
Альбіна також набирає питну воду. Ходить до резервуарів щодня. Набирає 12 літрів на день. 
"Я щодня купувала воду за дев'ять грн. Живу в сусідньому будинку, прийшла і набрала безкоштовно водички. З-під крана я ні чай не п'ю, ні їсти не готую. Та вода, що з-під крана, вона для прання та прибирання", — каже жінка.  
Систему для очищення води надали благодійники міжнародної організації  "Алекс 21".  Фільтрує вона за допомогою осмосу  800 літрів на годину. Вода проходить сім ступенів очищення. Встановили її в центрі міста —
в будівлі міської школи мистецтв. 
 "Треба вода для очищення та ємності, які наповнюються питною водою, щоб люди могли прийти й набрати без скупчення. Підключили генератор до неї, щоб працювали насоси й мембрани. Дуже скрутна ситуація з водою в місті. Вона не придатна для приготування їжі та вживання", — говорить заступник начальника Костянтинівської військової адміністрації  Микола Терещенко.
Одна людина може набрати до 20 літрів. Для цього потрібно мати свою тару.
 
 