“Повертаємо душі”. Волонтери розшукали на місцях боїв тіла загиблих українських захисників

Анастасія Дашко

—
—
Пошуковці асоціації “Плацдарм” визначили, де загинули військові, за спогадами бійців, які воювали в цій місцевості навесні. До вказаного місця йшли пішки кілька кілометрів — серед повалених обстрілами дерев та техніки, що згоріла. 
 
“В цьому бою брав участь наш побратим, головний сержант Микола Бондар — Хмельничанин. Взагалі це місце бою Хмельницького ТрО, 86-го батальйону. Це закінчення події, яка почалась 11-го травня. У нас є записи живих людей, які були зроблені дев’ятого травня. Ми записували цей підрозділ, ми спостерігали за ним”, — розповіла співробітниця Національного військово-історичного музею України Олена Іванова. 
Імовірні імена двох загиблих відомі:
“Ці хлопці загинули саме в цьому місці, їх “зняв” снайпер. Вони йшли на поміч іншій групі, яка перед тим потрапила в засідку, трохи далі по цій дорозі. Вони значилися, поки немає тіл, як зниклі безвісти. Їх родини не мали можливості їх поховати”, — пояснює Олена.
Місце роботи пошуковці огородили червоно-білою стрічкою та поступово розчистили від снігу та листя. Після — копали промерзлу землю.
“Замерзла земля — як лід. Треба розчистити, він (тіло бійця) ще деревом притиснутий. Будемо фіксувати та діставати. Сподіваємось, вдасться встановити особистість, можуть бути особисті розпізнавальні знаки: жетон чи документи”, — пояснює волонтер “Асоціації дослідників військово-історичної спадщини “Плацдарм” Денис Сосенко.
Робота триває кілька годин. Нарешті пошуковці дістають перше тіло. 
 “Трохи далі — ще фрагменти тіл. Кількість тіл ми наразі не знаємо, тому що зараз проводяться пошукові дії саме по локаціях. І ми дуже сподіваємося, що ми знайдемо тут усіх, і буде можливість встановити кожного хлопця і повернути їх додому. Тому що для нас є така місія — повернути кожного. Ми повертаємо не просто тіла, ми повертаємо душі”, — каже голова “Асоціації дослідників військово-історичної спадщини “Плацдарм” Олексій Юков. 
 
 
 
Хто саме загинув на цьому місці, захищаючи Україну, остаточно має встановити експертиза.
 
 
 