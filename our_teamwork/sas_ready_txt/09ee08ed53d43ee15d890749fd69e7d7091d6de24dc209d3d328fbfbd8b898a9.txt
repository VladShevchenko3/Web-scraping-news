Хмельницькі школярі організували концерт для поранених воїнів

Катерина Шевчук
Дарина Денисенко

Однокласники Дмитро Брушнівський та Вікторія Петрук на концерті для українських військових, котрі проходять лікування у шпиталі, виконуватимуть пісню гурту Калуш "Стефанія". Її обрав дев'ятирічний Дмитро: "Вона мені подобається. Я її швидко вивчив. Кожного дня я її співаю".
Разом із Дмитром реп-частину пісні виконує Вікторія Петрук. Дівчина розповіла: "Ми дуже довго вчили цю пісню, сценарії придумували. Я, звичайно, трохи захрипла, але співати можу. Цю пісню ми будемо виконувати вперше. Ми ніде не співали пісні".
Віталіна Шевчук на концерті для поранених військових виконає дві пісні.
"Я буду співати сьогодні "Молитву за Україну" та "Незламна". Мені подобається співати. І я буду не одна виконувати пісню "Незламна", — говорить учасниця концерту Віталіна.
Захід для військових планувати кілька тижнів, каже вчителька ліцею №17 Ольга Шевчук: "Діти збирали подарунки, збирали речі, збирали солодощі й дуже хотіли це все організувати. Одне, коли ти чуєш, а інше, коли ти побачиш. Зміниться ставлення дітей до людей і взагалі до подій. Тому готувалися. Підготували пісні й танці".
Для концерту учні ліцею №17 підготували дев’ять номерів та вірші. За словами заступниці директора з навчально-виховної роботи початкової школи ліцею №17 Ольга Медведюк школярі їхнього ліцею завжди долучаються до допомоги українським військовим. 
"Майже вже дев’ять років, скільки триває війна, постійно підтримують наших захисників. Ми передаємо обереги, солодощі, листи. Знаючи, що в госпіталі лікуються наші хлопці, вони виявили серйозне бажання приїхати до них й те тепло, яке вони передавали оберегами, листами, привести особисто", — сказала Ольга Медведюк.
Для військових діти також привезли печиво, солодощі та одяг.