Гроші на металошукачі для саперів та на дрон військовим зібрали у житомирському ліцеї №28

Антоніна Тугас
Олена Слободенюк

Мати військового з Житомира Ольга Біляченко звернулася до директорки ліцею Яніни Глінчевської за допомогою. У підрозділ, де служить її син, потрібен був дрон вартістю 120 тисяч гривень. Волонтери знайшли, де такий дрон можна купити за 80 тисяч гривень. 50 тисяч змогли зібрати, лишилося знайти ще 30 тисяч.
"До мене в кабінет зайшла жінка і почала плакати, – каже Яніна Глінчевська. – Вона розповіла про те, що двоє наших випускників з родини Біляченків воюють, воює також і її чоловік. Сказала, що їм не вистачає грошей на збір дрону. Я звернулася до батьків і вчителів, і ми за три дні зібрали потрібну суму".
"Дрони потрібні, щоб вести розвідку. Адже якщо артилерія сліпа, вона не знає, що робити. Чим більше дронів, тим більше життів наших військових збережемо", – говорить батько військового Василь Біляченко.
"Ми дуже вдячні тим, хто долучився до збору, – каже Ольга Біляченко. – А малюнки, які додали діти, передамо 55 бригаді".
Також ліцеїсти передали два металошукачі для саперів служби ДСНС.
"В першу чергу, хочу подякувати всім, хто долучився до придбання цих приладів. Вони нам треба для пошуку вибухонебезпечних предметів, яких, на жаль, наразі дуже багато з'являється і з часом все більшає і більшає. Цей прилад принесе нам велику користь і збереже багато життів", – сказав під час вручення металошукачів заступник начальника групи піротехнічних робіт обласного управління ДСНС Андрій Стрельбіцький.
Гроші на купівлю металошукачів для саперів у ліцеї збирали на благодійному ярмарку, який ініціювала початкова школа.
"Дітки з початкової школи допомагали батькам пекти пиріжки, тістечка, тортики. Сам ярмарок проходив на перервах. Дітки підходили і купували", – говорить представниця батьківського комітету Олена Корнійчук.
На ярмарку ліцеїстам вдалося зібрати 70 тисяч гривень.
"30 тисяч ми віддали волонтерам, 30 – на металошукачі. Сім з половиною тисяч ми дали онкохворій дитині і дві з половиною тисячі у нас пішли на парафін для виготовлення окопних свічок. Я думаю, що це не остання наша акція. Ми будемо і далі працювати. Будемо збирати і допомагати наближати нашу перемогу", – розповіла директорка ліцею Яніна Глінчевська.
|
|
|
| 