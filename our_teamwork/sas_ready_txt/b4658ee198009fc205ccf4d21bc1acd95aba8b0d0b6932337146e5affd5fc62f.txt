Швейцарські волонтери та житомирські артисти привезли у Баранівку на Житомирщині три тонни допомоги

Тетяна Іскоростенська
Олена Слободенюк

Артист Житомирської обласної філармонії Олександр Яремчук каже, що швейцарські волонтери збирали допомогу, а паралельно з цим житомирські артисти проводили благодійні концерти.
"Те, що ми привезли, збирали люди зі Швейцарії, які підтримують Україну і розуміють, яка зараз в Україні ситуація. Це вже вчетверте вони нам допомагають. Одночасно у нас були концерти – моя дружина Яніна Яремчук, яка зараз у Швейцарії, ми – артисти Академічної капели "Орея" – ми організували концерти і зібрали гроші", – розповідає Олександр Яремчук.
"У магазинах у Швейцарії ми провели акцію: люди купували і сортували у коробки товари для України", – говорить волонтер зі Швейцарії Мікаель Пашу.
За словами Олександра Яремчука, вони просили представників Швейцарської асоціації "Солідарність без кордонів", щоб допомога була різноманітною. Тому швейцарські волонтери одночасно збирали також спальники для військових, каски та спецодяг для пожежників, іграшки для дітей та медикаменти.
"Нам також привезли продукти, засоби гігієни, дитячий одяг, ліки, – каже Баранівський міський голова Олександр Мігей. – Кожен, хто буде цього потребувати у нас у громаді і не тільки – це отримає. Першочергово, ми будемо передавати цю допомогу нашим військовим та переселенцям".
"Дуже багато різних емоцій, – говорить волонтер Мікаель Пашу. – З одного боку, це чудові емоції, адже ми допомагаємо. А з іншого боку – це біль за те, що український народ страждає. Але здебільшого, це все таки, емоції радості, так як швейцарці можуть допомогти українцям".
Родина Яремчуків продовжує свої виступи перед швейцарськими глядачами. На зібрані гроші артисти планують купити генератор для ЗСУ.
|
|
|
| 