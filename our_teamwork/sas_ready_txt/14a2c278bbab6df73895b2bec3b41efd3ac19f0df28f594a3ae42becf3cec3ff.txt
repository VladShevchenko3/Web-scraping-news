Студенти львівського університету імені Франка виготовляють окопні свічки для ЗСУ

Наталя Забазнова

Людмила Курганевич — викладачка географічного факультету університету Франка. У вільний від роботи час жінка волонтерить, до допомоги залучає своїх студентів. У сховищі виготовляють окопні свічки для військових.
"Сама ідея залучити студентів має такий виховний момент, бо діти повинні відчувати, чому наші хлопці там стоять, що боронять, за що гинуть. Я їм завжди кажу на заняттях, що ви — майбутнє. Студенти по мірі можливості приходять, так як у нас зараз є сховище, не залежно від тривог, незалежно від ситуації приходять по кілька людей", — каже викладачка львівського університету імені Івана Франка Людмила Курганевич.
Третьокурсник Павло втретє долучається до виготовлення свічок. 
"Армії треба допомагати у будь-якому випадку. Якщо кожен, принаймні, одну-дві свічки зробить, то це вже великий внесок в нашу спільну перемогу", — каже студент Павло Дзядик.
При вході в університет студенти поставили коробку для збору порожніх бляшанок з яких робитимуть наступну партію свічок.
"Приносять бляшанки, картон. Найбільша зараз проблема з парафіном та воском, але сподіваємось ми її подолаємо. Будемо виготовляти ще більше свічок", — каже заступник декана географічного факультету Євген Тиханович.
Свічка може горіти до 3 годин. Не лише давати світло, а й гріти військовослужбовців. Також за допомогою окопної свічки можна підсушити одяг, приготувати їжу, розпалити багаття з мокрої деревини.
 
 