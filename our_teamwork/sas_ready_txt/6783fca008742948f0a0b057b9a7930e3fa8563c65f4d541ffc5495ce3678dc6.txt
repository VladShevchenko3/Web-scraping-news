Пластик рятує життя: як в Одеській області збирають кришечки для допомоги ЗСУ

Наталія Коршак

"
"
Проєкт "Пластик рятує життя" екоплатформи "Місто майбутнього" збирає пластикові кришечки, щоб купити реанімобіль для військових. Мета — зібрати 200 тонн кришечок. До ініціативи одеситів приєдналися у різних куточках України: кришечки збирають в кав'ярнях, молодіжних центрах і інших організаціях Києва, Тернополя, Чернівцях, а також напряму надсилають поштою майже з усієї країни.
За словами голови екоплатформи "Місто майбутнього" Володимира Савченко, за три місяці активних зборів вони отримали приблизно 14 тонн пластику. Пластикові кришечки волонтери збирались вивозити на переробку до Європи, але через затори на кордоні вирішили здавати їх в Україні. Зокрема, їх приймають компанії в Одесі і Львові. Перші партії кришечок вже пішли на переробку.
"З самого початку ініціативи ми казали, що зібраний пластик будемо вивозити в європейські країни для, щоб там здати і показати європейському суспільству, що українці активно сортують сміття і можемо бути не тільки споживачами, а ще й давати певну ліквідну сировину для європейських країн. Але, на жаль, з урахуванням того, що зараз затори на кордоні понад 4-5 днів, нам не вигідно возити в Європу цей пластик, тому що він тоді буде більш дотаційний, ми більше витратимо на його доставку, ніж отримаємо", — розповів Володимир Савченко.
 
Перед тим, як здати кришечки, їх сортують за кольорами. Володимир Савченко каже, що так вартість сировини підвищується вдвічі. Таким чином відсортували вісім тонн пластику. Максимальна ціна за одну тонну кришечок в Україні — близько 14 тисяч гривень.
Наразі в "Місті майбутнього" думають як краще використати отримані кошти: продовжити збір на реанімобіль чи зробити зупинки-укриття в прифронтових містах, які потерпають від постійних обстрілів зі сторони росіян — Запоріжжі і Миколаєві. За словами Володимира Савченко, реанімобілі коштують від 10 тисяч доларів і ще половину потрібно буде вкласти в ремонт, а зібраного пластику в організації поки що максимум на п’ять.
"З урахуванням курсу долара, навіть якщо в нас буде 5 000 $ сумарно зібрано з оцих 14 тонн пластику, то ми не зможемо задовольнити всі потреби в реанімобілі. Тому зараз у нас є ідея зробити зупинку-укриття, а якщо вистачить грошей — то дві, в Миколаєві і Запоріжжя. Цей процес ми зараз ще генеруємо і плануємо дати на публічне обговорення, щоб прийняти рішення, чи треба нам все ж таки збирати на реанімобіль, чи можемо вже зробити важливі для збереження життя зупинки-укриття в прифронтових містах", — розповів Савченко.
Ековолонтер наголошує, кожен, хто хоче допомогти Україні, але не має фінансової можливості, може це зробити через сортування сміття. Достатньо його правильно перебрати і привезти в точку збору — і це вже буде маленька, але допомога у спільну перемогу над ворогом і майбутнє України.
До збору пластикових кришечок, але вже в рамках іншої екоініціативи — "Кришечки збери — Україні допоможи", долучилася молодь із Арцизької громади. Збір організувала молодіжна рада при міській раді. Наразі вони мають два пункти, але планують залучити до цього всю громаду.
"На даний момент у нас два пункти збору: волонтерський центр в місті Арциз і будинок культури в селі Виноградівка. Ми дуже хочемо крім цих пунктів збору залучити по можливості всі населені пункти в громаді і організувати приватні пункти збору в місцях, де люди бувають частіше, але спочатку почнемо з малого", — розказала голова молодіжної ради при Арцизькій міськраді Валентина Дюльгер.
За словами Валентини Дюльгер, на що витратять кошти від зібраного пластику залежить від суми. Перший варіант — це допомога солдатам, що постраждали на війні, другий — купівля авто для ЗСУ.