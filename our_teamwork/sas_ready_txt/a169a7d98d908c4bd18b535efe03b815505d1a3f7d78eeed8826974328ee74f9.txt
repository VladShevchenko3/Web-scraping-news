У Хмельницькому стартувала акція "Руzzкую літературу – на макулатуру!"

Катерина Шевчук

Про це Суспільному розповіла волонтерка Анна Маєвська.
"Ми Московію викидаємо зі свого життя, пам’ятаємо про українське, розвиваємо його, і бережемо в серцях. Не треба нам російського, коли в нас є прекрасні свої твори. Нам головне їх відродити й далі рухатися в тому напрямку. Російського нам не потрібно", – так, студентка одного з хмельницьких вишів Ілона говорить про значення проєкту "Російську літературу – на макулатуру", який у День української писемності та мови стартував у Хмельницькому.
Біля волонтерського буса в ящиках і насипом лежать російськомовні книжки. Їх за два дні зібрали волонтери благодійного фонду "Волонтери Поділля". Вони разом із Хмельницькою міською радою ініціювали проєкт "Російську літературу – на макулатуру.
"Усі кошти, які будуть виручені з макулатури, будуть спрямовані на закупівлю правильних тактичних штук для наших військових. Цим ми відрізняємося від окупантів. Ми не палимо книжки російською мовою, ми їх конвертуємо в нашу перемогу, ми їх конвертуємо в допомогу ЗСУ", – каже волонтерка.
Разом із тим, за словами волонтерки Анни Маєвської, проєкт має просвітницьку й екологічну мету.
"Ми б хотіли, щоб кожен хмельничанин максимально швидко деокупував свою книжкову полицю для того, щоб ми могли показати правильний приклад майбутньому поколінню. Третя мета нашої акції має екологічний характер. Адже всі розуміють, що ресурс потрібно відновлювати, війна – штука не екологічна. Тому ми й запустили цей проєкт, щоб допомогти екології, зокрема", – говорить Анна.
Для тих, хто приноситиме на макулатуру російськомовні видання організатори проєкту підготували в подарунок ручки й олівці. Волонтерка Анна Маєвська каже, їх бус їздитиме всіма мікрорайонами обласного центру:
"З 12 до 16 години, починаючи з Озерної, закінчуючи мікрорайоном Ракове. У соціальних мережах графік можна буде побачити. В будній день він завжди буде біля Дитячого світу. Хмельничани можуть принести книги чи іншу макулатуру і доєднатися до нашого проєкту".
Долучитися до проєкту "Російську літературу – на макулатуру" волонтер Віталій Підгайчук пропонує всім жителям області.
"Звертаємося до всіх тергромад Хмельницької області, щоб вони долучилися до цієї акції, і так само у своїх громадах збирали цю макулатуру, так само конвертували", – сказав Віталій Підгайчук.
Хмельничанин Володимир розповів, що стане учасником проєкту: "Я буду здавати на макулатуру російські книги. Треба свою літературу читати, пропагувати. Треба нашу українську, рідну".
Авторка: Ярослава Антошевська.