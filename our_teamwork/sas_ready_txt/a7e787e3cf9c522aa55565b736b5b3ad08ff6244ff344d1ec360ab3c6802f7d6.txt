"Ми одна родина для наших героїв". Волонтери з Одещини роблять енергетичні батончики для військових

Олександра Пономаренко

"Ми маємо тут сухофрукти — це чорнослив, фініки, курага, родзинки, горіхи грецькі, арахіс, насіння гарбуза, насіння соняшникове, льон, кунжут і мюслі для того, щоб ми могли зробити батончики для наших Збройних Сил", — розповідає волонтерка Олена Ящук. 
Спочатку змішують чорнослив, родзинки, фінік та курагу, пропускають це через м'ясорубку, в цю масу додають пів склянки кунжуту, пів склянки льону. Після того, як всипали всі інгредієнти, суміш майбутніх батончиків треба ретельно вимісити та додати мед.
"Тепер ми кладемо нашу суміш на деко, наша головна задача — розподілити рівномірно, щоб в кінцевому результаті у нас вийшов нормальний батончик. Тепер це все треба поставити в холодильник на 30 хвилин і потім ми будемо готові його різати й пакувати", — розповідає Олена Ящук. 
З однієї такої порції виходить близько 60 батончиків, в день роблять чотири партії, каже волонтерка. 
"Нарізаємо наші енергетичні батончики, робимо їх на порції, запаковуємо, щоб могли вони потрапити до наших військових. Ідея прийшла, можливо, влітку, десь так. Влітку ми зв’язалися з волонтерською організацією у Львові, вони поділилися з нами цим рецептом, ми знали, що вони роблять у достатньо великій кількості це все. Ідея була в тому щоб в міжсезоння мати можливість підтримати організм військовослужбовця достатньою природнім таким способом". 
Всього на кухні над смаколиками для військових працює п’ять волонтерів.
"Побачила в соціальних мережах, що потрібні руки на сітки маскувальні в цьому закладі і я прийшла. Прийшла з сестрою, ми почали допомагати, а потім так вийшло, що ми стали однією родиною тут. Ми почали долучатися до всього – варення варити, компоти різні, випічки, вареники – все. Тобто ми одна родина для наших героїв", — говорить волонтерка Людмила Сохан. 
Допомогти волонтерам із продуктами можна написавши у "Фейсбук" Олені Ящук.
"Входить сюди горіх грецький, родзинки, їх не дуже багато, щоб могли це все потім залити, насіння соняшникове, ми додаємо сюди ще арахіс та мюслі також", — каже волонтерка Людмила Сохан. 