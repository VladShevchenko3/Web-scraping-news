Солодощі і мистецтво: у Черкасах переселенців запрошують на дитячі вистави

Оксана Швед
Дарія Шевченко

 
 
Три дитячі вистави показуватимуть щовихідних у Черкаському драматичному театрі до кінця 2022 року, пояснив Сергій Бобров.
 
 
"Це «Снігова королева», «Лисичка, котик півник та всі» і «Миші люблять сир». І додатково до цих подарунків йде солодкий пряник. Це хоч якось відволікає. Святковий настрій  дуже важливий нині  для діточок, особливо тих, які змушені були залишити свої домівки і знаходяться тут, у Черкасах", – розповів він.
Переселенці беруть такі запрошення із задоволенням, зазначила волонтерка Ксенія Пантєлєєва. Аби його отримати, необхідно мати довідку про те, що людина є внутрішнім  переселенцем, та звернутись до Черкаського Гуманітарного центру.
 
 
"Люди дуже радіють, що в Черкасах є така ініціатива. Це трохи додає їм радості. Я коли даю комусь пряник, то кажу, що це наш такий вклад у свято. Його можна під подушку, наприклад, покласти", – пояснила вона.
 
 
Жителька Херсонської області Наталя до Черкас переїхала три тижні тому. До Гуманітарного центру прийшла, аби отримати продукти та речі для дому. Квитки на виставу "Снігова королева" стали приємним бонусом, зазначила вона. Планує її відвідати із сином.
"Після того, як ми переїхали сюди, я вирішила, що трішки треба змінювати обстановку і відволікати дитину", – розповіла вона. 
 
 
Переселенець із Запорізької області Геннадій взяв квитки для своїх синів. Їхня сім’я родом із маленького містечка, тож до театру, з його слів, підуть вперше.
"Це дуже гарна ініціатива. Якесь різноманіття, відпочинок, а дітям – нагода поспілкуватись", – додав він.
Усього, за словами організаторів, закупили 400 квитків.