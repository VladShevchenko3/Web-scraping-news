"За сімейним рецептом". Жителі прикарпатського села Радча приготували на фронт приблизно пів тисячі банок м’ясних страв

Ірина Каразуб
Наталія Олексієнко

Тушкованки для воїнів готують на приватному подвір'ї у Радчі. Тут поставили декілька столів, на яких — банки, приправи. 
Четверо чоловіків пораються поруч: троє рубають м'ясо на тушкованку, Іван  Вацеба готує паштет та розповідає рецепт.
"Тут є печінка відварена, підчеревина мелена, фаршу трохи – без фаршу не буває. Аби було смачніше — яйця, цибуля, перець, сіль. Це треба добре вм'яти, аби гарно в слоїки сідало, як має бути. Приблизно виходить 20 слоїків паштету. Фасолі – до 50. Гречки — десь до 60. А решта – то все тушкованка. Слоїків 100-120", — каже Іван Вацеба.
Ще один кухар — Іван Чорноус. Він розкладає м'ясо для тушкованки у банки. Розповідає, що готують одразу чотири страви. 
Окрім паштету та тушкованки, ще кров’янку та квасолю. Використовують по 4 кг гречки та бобових. Усе — за сімейними традиційними рецептами.
З однієї свині чоловіки готують приблизно 250 пів літрових банок страв. Готову консервацію волонтери розвозять в усі підрозділи, де служать бійці з Радчі. 
Іван Вацеба пояснює, що цього разу допомагав готувати їжу на двох подвір’ях, адже закупили одразу дві свині. Гроші на одну з них переслали заробітчани із Франції, на другу — зібрали в місцевій школі. Мають гроші й на третю свинку. Тож як тільки відправлять консерви на фронт, знову візьмуться за приготування.