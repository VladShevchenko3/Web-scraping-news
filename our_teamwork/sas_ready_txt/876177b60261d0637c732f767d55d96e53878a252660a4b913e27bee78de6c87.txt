Бронежилет висотою 2, 5 метра, вагою — близько трьох тонн. До Дніпра привезли монумент, що увічнює працю волонтерів

Ірина Руденко

Монумент зроблений з автомобільних ресор, які використовують для виготовлення бронежилетів військовим.
"Це така експозиція, яка показує всю працю, яка зроблена від початку війни. За цей час ми зробили більш ніж 3,5 тисячі бронежилетів. Коли я кажу "зробили бронежилети", то я говорю не лише про плити, а й про швацьке виробництво. Всі ці бронежилети було видано безкоштовно нашим захисникам", — каже директор волонтерського центру "Паляниця" Олександр Бережний.
За словами автора монумента Євгена Благуна, над його виготовленням працювала команда з восьми зварювальників протягом чотирьох місяців.
"Були пропозиції. багато схилялися до "їжака" здоровенного, але прийшла думка на рахунок бронежилета. Зробили, щоб відобразити те, що роблять волонтери. В принципі, праця волонтера – це спасіння", — говорить він.
Волонтер Павло Шевчук, який працював над виготовленням пам`ятника, розповів, що роботи проводилися влітку.
"Важко було, коли зверху пече сонце, знизу — зварювання, ще й болгаркою доводилось працювати. Але це не найскладніше. Найскладніше було почути, що люди пережили від війни", — каже чоловік.
Пам’ятник висотою у 2, 5 метра та вагою близько трьох тонн встановили у парку Гагаріна. Він переносний, власники планують показати його й у інших містах України.