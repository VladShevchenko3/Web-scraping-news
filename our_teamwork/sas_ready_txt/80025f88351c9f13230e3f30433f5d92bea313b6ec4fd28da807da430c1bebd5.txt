Передадуть на звільнені території. У Львові ремонтують велосипеди, привезені з Данії

Катерина Садловська
Іванка Дусько

До Львова велосипеди привіз урбаніст Мікаель Колвілл-Андерсен. Чоловік заснував громадську організацію, яка збирає та доставляє велосипеди для українців. Також привіз і свій велосипед, яким вже не користується.
 "Це мій велосипед, на ньому я возив своїх дітей до школи чи садочку, за покупками. Це звичний велосипед для Копенгагену, у нас близько 50 тисяч таких велосипедів. Їх використовують і сім'ї, і магазини для доставки. Я більше не використовую його, тому привіз велосипед сюди", — розповідає Мікаель Колвілл-Андерсен.
Більшість велосипедів віддала поліція Данії. Їх знайшли на вулицях міст. За словами Мікаеля, щороку жителі Данії викидають близько 400 тисяч велосипедів.
"Це дуже проста історія, дуже людська. Україні потрібні велосипеди, з багатьох причин, ми маємо велосипеди у Данії, в Європі, і все склалось. Ми надсилаємо вам зброю HIMARS, інше, але в мене є велосипеди. Це, звісно, маленька частина у всесвіті, але водночас дуже важлива", — каже Мікаель.
У Львові велосипеди тестують та ремонтують. 
"Ми переважно дивимося чи є гальма, чи вони працюють, чи передачі переключаються, в якому стані там втулки, чи колеса не соваються туди-сюди, чи сідло адекватне, тому що є такі, що зовсім вбите сідло мають, ну і такі загальні технічні речі", — каже голова Львівської асоціації велосипедистів Матвій Шкотняр.
Це вже друга партія велосипедів, які привіз Мікаель. Перші велосипеди відправили у Чернігів та міста Київщини. Нову партію транспорту також передадуть на Київщину та у Миколаїв.
"Також ми маємо тут дитячі велосипеди. Вони поїдуть в притулки, які вже є у нас у Львові, тут є близько 20 велосипедів. Минулої партії в нас було мало таких велосипедів, ми передали частину звичайних велосипедів в ці притулки, зараз хочемо дати саме дитячі велосипеди", — розповідає начальник міського управління транспорту Орест Олеськів.
50 велосипедів залишаться у Львові. Їх використають для соціального прокату, який запустять в місті весною.