"Бандерівський єнот" на службі в ЗСУ: благодійники з Рівного передали автівки на фронт

Валентина Гордич
Коломис Максим

Три позашляховики спрямували у різні підрозділи ЗСУ, які виконують бойові завдання на Донеччині. 
Nissan Navara призначений для зв'язківців, а два інші автомобілі — для 115 батальйону. 
"Зламки там не потрібні. Тому на наш запит підшуковують автомобілі в максимально ідеальному стані, щоб робити їх по-мінімуму і вони максимально ефективно виконували свої завдання", — пояснив Олександр Безощук.
Один позашляховик придбали за донати, які щомісячно сплачують учасники благодійної спільноти "Відповідальні українці".
Гроші для іншого зібрали під час благодійних ярмарків. Підприємець з Рокитного Вадим Кирильчук, який до "Відповідальних українців" долучився два тижні тому, організував третю автівку — Volkswagen.
"Ми провели техобслуговування повністю, замінили деталі, які погано вже працювали, поміняли масла, фільтри, пофарбували його. Він був іншого, синього, кольору. Машина, як на мене, в хорошому стані і на війні покаже себе. Вона буде корисною", — зазначив Вадим Кирильчук.
Ключі від позашляховиків "Відповідальні українці" передали військовим, попередньо проконсультувалися з ними щодо потреб.
"Ми доставимо туди своє спеціальне обладнання. В кожної групи своє завдання і кожна група дообладнає їх своїм спецобладнанням та озброєнням відповідно до їх призначення. Вимоги до автомобілів для бойових завдань однакові до всіх — надійність, швидкість, мобільність, прохідність та маневровість" — зауважив військовослужбовець Олексій.
Кожному автомобілю благодійники дали власну назву — "Бандерівський єнот", "Чорний сотник" та "Вовкулака".
 