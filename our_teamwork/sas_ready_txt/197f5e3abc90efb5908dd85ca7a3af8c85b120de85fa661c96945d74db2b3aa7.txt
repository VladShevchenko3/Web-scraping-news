"В Краматорську потрапили під обстріл". Машина-волонтерка з Кропивницького потребує допомоги

Олена Демчак
Олена Жикалова

.
Володимир Скрипниченко за пів року 40 разів їздив у Донецьку, Луганську, Херсонську та Харківську області. За одну поїздку доправляв тонну допомоги на фронт. "Прибираємо повністю всі крісла, і завантажуємо аж до водія", — розповів Володимир Скрипниченко.
Одна поїздка — це доба в дорозі й тисяча кілометрів. Володимир Скрипниченко завжди з собою возить синьо-жовтий стяг з підписами українських військових. Сказав, це талісман: "Цей прапор мені підписували зі всієї України, і так він зі мною катається".
На фронт везуть допомогу, назад машина їде теж не порожня — везуть поранених, розповів водій. "Людей 40, мабуть, вивозив. Вони всі наші: кропивницькі, вінницькі чи із Запоріжжя. Всі наші".
Нині машина сама потребує допомоги. Під час останньої поїздки, коли тікали від обстрілів, зламався двигун. "В Краматорську потрапили під обстріл, — сказав водій. — Тікали, застукав двигун. Розвідка не встигла нас прикрити. З горем навпіл дістались додому, думав, пожежники будуть позаду їхати, так диміла. Зараз ремонтую, збираю гроші на це".
На заміну двигуна потрібно 70 тисяч гривень. Їх чоловік збирає сам, просить допомогти друзів та знайомих. Поки машину не відремонтував, збирає гуманітарну допомогу: "Безпілотники", "нічники", але щоб довезти хлопцям "на нуль", треба машина".
Нині Володимир Скрипниченко має половину необхідної суми для ремонту машини-волонтерки.