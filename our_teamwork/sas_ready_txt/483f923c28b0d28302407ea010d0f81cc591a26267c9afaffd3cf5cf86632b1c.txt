“Можливість допомагати армії”. Житель Слов’янська робить окопні свічки для ЗСУ

Анастасія Дашко

Хімік за освітою, останні роки Станіслав продавав книги. З рідного Слов’янська він евакуювався у квітні, але у серпні повернувся.
“Я був завжди політично активний, учасник обох Майданів. Завжди займав чітку проукраїнську позицію. Побачив в інтернеті, що є така можливість допомагати армії — виготовляти окопні свічки”, — каже Станіслав. 
За словами Станіслава, навіть найменша окопна свічка дає кілька годин світла і тепла. Віск і парафін для свічок купує власним коштом, а ще отримує фінансову допомогу від друзів, які збирають гроші на домашнє виробництво свічок.  
Станіслав каже: навіть коли світло вимикають кілька разів на добу, виробництво не зупиняє.
Готові свічки Станіслав віддає до волонтерського центра Слов’янська. Кілька разів передавав безпосередньо військовим: збройники побачили публікації волонтера у соцмережах і звернулися до нього напряму.  