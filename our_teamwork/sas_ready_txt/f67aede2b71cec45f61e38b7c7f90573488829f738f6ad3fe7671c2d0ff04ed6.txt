"Найпростіше, що можемо зробити": на Львівщині шотландські волонтери пригощали переселенців піцою

Наталія Карнаух
Ольга Іващук

Сьогодні, 27 грудня, благодійники з шотландської організації завітали до селища Шкло. Тут пригощали як вимушених переселенців, так і місцевих мешканців. Шотландець Луї приїхав до України поволонтерити на десять днів. У фургоні він разом зі своїми друзями випікає піцу-напівфабрикат.
"Це найпростіше, що ми можемо зробити: привезти їжу, увімкнути музику. Спочатку ми робили це на кордоні. А потім почали їздити в різні місця. Ми цілими днями волонтеримо. Маємо трішки часу, щоб перезавантажитися. Але загалом це інтенсивна робота", — каже волонтер з Великобританії Луї Волф Хаттон.
Світлана Костикіна – переселенка з Миколаївщини. Вона приїхала на Львівщину разом із сімома дітьми. Це вихованці дитячого будинку сімейного типу. У черзі за піцою розповідає свою історію.
"Окупація від нас була десь за 20 км з одного боку і за 9 км з іншого боку. Там Давидів Брід, Снігурівка. Ну і "Гради" прилітали, касетні бомби. Люди нас прийняли дуже тепло. Дуже так прямо… дуже, дуже тепло! Служби "підключилися" всі, соцзахист. Ми дуже   задоволені!" — каже Світлана Костикіна.
Переселенка каже, що планує залишитися жити на Львівщині. Її чотирнадцятирічна вихованка Лариса також ділиться враженнями від нового місця.
"За друзями я сумую. А так вже адаптувалась, тут дуже подобається! Ми ходили в ліс збирати гриби три рази, мені дуже сподобалося. Там білі, маслюки були. Ми назбирали багато, там десь три великі кошики", — каже переселенка Лариса Лейцус.
У команді шотландської благодійної організації працюють і українці. Вони допомагають організовувати поїздки у різні міста та села.
"Зараз організація вже їздить по всій Україні. В таких навіть місцях, які щойно звільнили. Це Херсон чи Ізюм, коли звільнився. Це якийсь такий елемент не просто їжі, а все ж таки якогось свята, якогось відчуття підтримки. Тому що нам завжди допомагають іноземні волонтери, які приїжджають сюди з різних країн", — каже волонтер Володимир Проскура.
Крім британців, каже Володимир Проскура, до допомоги українцям долучалися і волонтери з інших країн. Зокрема, з Австралії, Зімбабве, США та Канади. 