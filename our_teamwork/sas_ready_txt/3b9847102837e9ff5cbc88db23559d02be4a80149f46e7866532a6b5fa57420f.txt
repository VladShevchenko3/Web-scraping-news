З журналістів – у сапери. Як сумський телеведучий став військовим

Ігор Стрельцов
Тетяна Ворожцова

На одному з полігонів України — практичне зайняття з оволодіння ручним протитанковим гранатометом. Тут тренуються мобілізовані з усієї України. Дмитро Буряченко — із Сум. Говорить, після 24 лютого, став волонтерити – возив харчі на блокпости військовим, що обороняли Суми від російського наступу. Тому, отримавши повістку, пішов до війська вже морально готовим воювати. "Треба ставати максимально корисним для своєї держави кожної хвилини. Якщо ти в певному ресурсі, розумієш, що ти вже зробив максимально, то треба рухатись далі", - говорить Дмитро.
Дмитро разом із товаришами навчається на сапера. "Найголовніше – це колектив. І він є, і він досить дружний, класний, найголовніше – вмотивований. І з такими людьми поруч приємно бути, і ти розумієш, що з ними можна звернути гори", - розповідає військовослужбовець.
Раніше Дмитро Буряченко працював ведучим розважального шоу "На часі ранок" на телеканалі Суспільне.Суми. 
На кастинг до телебачення Дмитра запросив Сергій Шаповалов — тоді теж  ведучий ранкового шоу. "Його режисерські, організаторські та ведучі здібності додавали нашій команді того, чого їй не вистачало. Ми робили кількагодинні Новорічні проєкти, коли Діма максимально режисерував усе, що тут відбувалося. Тобто ми робили таку мінівиставу в телеверсії. І якби не Діма, такого б просто не відбулося", - розповів Сергій.