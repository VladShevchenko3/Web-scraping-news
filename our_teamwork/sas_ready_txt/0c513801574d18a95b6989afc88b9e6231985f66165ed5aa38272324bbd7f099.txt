Семирічний волонтер Тимофій Стецюра із Житомира щотижня збирає та передає посилки військовим на фронт

Тетяна Іскоростенська
Ірина Остапчук
Олена Слободенюк

Кореспондентам Суспільного Тимофій розповів, що підтримувати українських військових, які перебувають у зоні бойовій дій, він особисто вирішив у перші дні повномасштабного вторгнення Росії до України. Хлопчик каже: подумав, що нашим захисникам на передовій нелегко і для них важлива підтримка людей з тилу. Свій перший пакунок на фронт відправив у березні. Все, що було потрібно, закупили удвох із мамою за гроші родини.
Згодом семирічний волонтер та його мама почали відвідувати поранених бійців у житомирських лікарнях та приносити їм гостинці. Так познайомився і подружився з військовим із позитивним "Молоточок", який на той момент лікувався в обласній лікарні. Через нього хлопчик дізнався про багатьох українських військовослужбовців, які несуть службу у "гарячих точках" України і почав писати їм листи та відправляти адресні пакунки.
Починаючи із 14 жовтня, пакунки воїнам Тимофій відправляє раз на тиждень.
Хлопчик розповідає, що навколо цієї волонтерської справи згуртувалося чимало житомирян, які постійно донатять йому на збір пакунків. Допомагати люди почали після того, як він розмістив у своєму мікрорайоні оголошення із таким текстом: "Потрібна допомога для ЗСУ: плетені теплі речі, шкарпетки, рукавиці, шапки, светри та ліки".
Тимофій показує валізи із усім, що вдалося зібрати за тиждень. Тут харчі, теплі шкарпетки, светри, а також окопні свічки.
"Ось три коробки. Сюди ще покладемо ліки. Ось "Нурофен" українського виробництва – він теж сюди піде. І вітамінки на додачу", – коментує семирічний волонтер.
Також хлопчик показує патріотичний малюнок і лист, який він написав знайомим військовим.
"Я написав: "Дорогі захисники, передаю Вам тепло українського серця. Ви – круті! Слава ЗСУ. Тимофій. Пишу Вам свій номер телефону. Дуже чекаю на дзвінок. І пишу, що мені сім років", – прочитав листа волонтер.
За словами мами Тимофія Надії, їхня родина постійно тримає зв’язок із військовими, які отримують від них передачі.
"Хлопці або телефонують, або відсилають нам фотозвіти про те, що вони отримали наші пакунки. І не тільки хлопці, а й дівчата із військової медичної служби. Багато маємо таких фотографій. У нас вже цілий великий архів є", – розповідає мама волонтера Надія.
За два місяці представники волонтерського центру "Справжні українці" відправили на передову 13 пакунків від Тимофія Стецюри.
"Ці пакунки ми возимо військовим на Бахмутський напрямок. Там зараз перебуває 95 окрема десантно-штурмова бригада та ще декілька рот розвідки. Будуть виїжджати у ці вихідні. Військові дуже тепло ставляться до таких передач від цього хлопчика. Вони радіють, коли діти пишуть їм листи, вірші, малюють малюнки. Це для них справді чудова підтримка. І вони розуміють, що виконують свою справу не марно", – розповіла житомирська волонтерка Ольга Грищук.
У волонтерському центрі "Справжні українці" Тимофію Стецюрі вручили подяку.
"Завдяки таким хлопчикам, як Тимофійчик, у нас все буде добре!" – каже житомирянка Тетяна Регета. 