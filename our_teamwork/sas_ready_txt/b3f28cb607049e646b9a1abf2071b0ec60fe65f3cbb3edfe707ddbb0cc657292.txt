У Житомирській громаді почали прокладати комунікації до модульного містечка для переселенців

Володимир Шолдрук
Олена Слободенюк

Артем Дяченко – бригадир підрядної організації, яка  займається підготовкою до встановлення цих будинків – розповідає, які роботи вони виконують зараз.
"Зв'язуємо арматуру, укріплюємо будинки, розкріпляємо опалубку, готовимося до бетонування. Зв'язуємо для міцності, щоб потім не грала арматура і щоб на було тріщин в фундаменті. Бетон будемо заливати по можливості, оскільки погодні умови не дозволяють зараз лити, то будемо чекати на підходящу погоду", – говорить бригадир.
 
Самі модульні будинки почнуть встановлювати у травні 2023 року.
"Ми плануємо, що ми закінчимо до квітня: комунікації будуть підведені і всі підготовчі роботи будуть зроблені залежно від того чи сприятиме нам погода", – каже виконроб Павло Чепель.
Усього в Вересах планують встановити 40 модульних будинків.
"В серпні Товариство Червоного Хреста України спільно з Червоним Хрестом Італії взяли на себе зобов'язання побудувати у Житомирі 40 будиночків для постраждалих та переселенців. Сума ще не визначена, але йдеться про мільйони євро", – розповідає представник офісу Червоного Хреста в Україні Володимир Руденко.
"Приблизна вартість одного будинку – 60 тисяч євро, – каже генеральний директор Червоного Хреста Італії Ігнаціо Шінту. – Найголовніше в цьому проєкті, – щоб тут, у Житомирі, були готові фундаменти та комунікації для цих будинків".
 
Модульне містечко у Вересах є спільним проєктом Житомирської територіальної громади та Італійського Червоного Хреста.
"Ми вже приходимо до конкретних кроків і тактик виконання нашого спільного проєкту. Червоний Хрест Італії оголошує у січні тендер в Італії на закупівлю цих будинків", – розповів Житомирський міський голова Сергій Сухомлин.