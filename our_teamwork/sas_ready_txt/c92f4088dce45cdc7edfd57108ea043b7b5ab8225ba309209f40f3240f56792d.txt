Акція "Різдвяний гостинчик" – житомиряни зібрали різдвяні гостинці для дітей Харківщини

Антоніна Тугас
Олена Слободенюк

За його словами, вдалося зібрати понад дві тисячі м'яких іграшок, настільних розвиваючих ігор, смаколиків та листів підтримки для дітей з деокупованих районів Харківської області.
"Більше двох тисяч – ми порахували, – каже Валентин Арендарчук. – Тут не просто іграшки – тут ігри, які розвивають інтелект і дозволяють провести насичене цікаве дозвілля. Є послання, є малюнки, є вітання. Ось, до прикладу, лист з підписом "Для маленького сонечка". Тут мама маленької дівчинки Ангелінки, якій два роки і вісім місяців, написала лист за свою донечку. Пише: "Привіт тобі, маленьке сонечко. Моя донечка Ангелінка передає тобі вітання з майбутніми новорічними святами. Вона ще маленька, тому я пишу за неї. Сподіваємося, що у тебе і твоїх батьків все добре і ви у безпеці. Ми вам бажаємо веселих, а головне – спокійних новорічних свят і здійснення бажань. Маємо надію, що у наступному році наша Україна знову об'єднається, і ми всі житимемо в мирі і процвітанні. Успіхів, мирного неба і Божої благодаті".
Одинадцятикласники ліцею №33 Віталій Хоменко, Марія Соломко та Анастасія Зозуля теж принесли подарунки.
"Раніше я долучався до допомоги воїнам АТО: клав їм листи та товари, які їм були необхідні на фронті – теплі шкарпетки і тому подібне, – каже Віталій. – Для цієї акції я приніс іграшки своєї сестри, які вона віддала. Це все нові іграшки.  Від себе я поклав солодощі, цукерки та багато чого, що потрібно сьогодні маленьким українцям у такий важкий час".
"Ми принесли іграшки від нашого класу – гарненько склали та запакували іграшки та солодощі, щоб все це мало естетичний вигляд і для дітей було свято", – говорить Марія Соломко.
"Сподіваємося, що наші подарунки якомога швидше доїдуть дітям з деокупованих територій", – додає Анастасія Зозуля.
Зошити, олівці та ручки приніс у подарунок Ян Вітковський, який і сам переїхав до Житомира із Харківщини.
"Я приїхав сюди 28 травня. Пам'ятаю, як у нас там кидали фосфорні бомби – це було дуже страшно. Я поїхав, але зараз там лишаються мої однокласники. Їм нелегко, адже там ще не всі магазини працюють, а ці речі, що я приніс, їм допоможуть", – каже Ян.
Різдвяні гостинці дітям у деокуповані райони Харківщини передадуть до 19 грудня.