"Коктейлі Молотова робили у кожному дворі". Як Дніпро вистояв на початку повномасштабного вторгнення

Валерія Шостак
Яна Стойкова

"Ми ж не знали як вони підуть, і як наші втримають їх. Була надія, що Дніпро вистоїть, але всі готувалися до оборони кожного будинку. "Коктейлі Молотова" взагалі, мені здається, в кожному дворі робили, всі збирали пляшки, потім треба ганчірки, керосин", –каже волонтерка Оксана Чалова. 
Жінка розповідає, з першого дня повномасштабного вторгнення, разом з іншими волонтерами відкрила великий волонтерський центр допомоги військовим та переселенцям.  
"Вигребли вдома всі свої запаси, все що було, все, хто що мав, а потім пішла велика хвиля мобілізації. Шили підсумки, роздавали якісь там зліплені власноруч аптечки, балаклави, шкарпетки, одяг. Дуже багато швацьких цехів почали робити форму", – каже Оксана Чалова.
День волонтера розпочинався о сьомій ранку, а закінчувався близько третьої години ночі, каже Тетяна Долецька.  
"Люди, які хотіли шити іграшки, так сталося, що їм довелося навчатися шити ремені, балаклави. І ремені для автоматів відшивали і турнікети. У нас починався робочий день  з 7 ранку, і закінчувався десь о 3 ночі. Перші три місяці ти навіть не пам’ятав, чи їв ти сьогодні, чи ні", – каже волонтерка.
Тоді, згадує Оксана Чалова, об'єдналися усі: звичайні містяни теж прийшли на допомогу волонтерам.
"У нас Дніпро — це як місто волонтерів, і ті волонтери, які з 2014, вони в першу чергу почали створювати і волонтерські центри і якісь хаби. Люди приносили багато речей, не вважаючи себе волонтерами", – каже вона. 
Також на початку повномасштабного вторгнення, Дніпро прийняв до себе жителів Маріуполя, Харкова та Запоріжжя, каже волонтерка. Допомагати намагалися усім. 
"Інколи приходили люди в такому стані: от просто жінка прийшла в халаті і в капцях, вона була з Рубіжного чи звідки, каже: "Мене от так забрали в капцях". Приїжджали без речей, без нічого, от що було в сумочках. І це була нагальна допомога — їх вдягнути, знайти їм житло", – розповіла Оксана Чалова. 
Допомагали волонтери і бійцям. Тих, що стояли на блокпостах – годували, також виготовляли маскувальні сітки. 
"Блокпостів було багато, блокпости були, мабуть, по всім дорогам, і ми теж годували і блокпости тоді. Сітки почали маскувальні робили. Де тільки можливо було, всі плели ще й сітки маскувальні", – розповіла волонтерка. 
Українцями Оксана Чалова пишається. Жінка каже: з такими людьми перемога наближається дуже швидко. 
"У нас неймовірні люди в нашій Україні, які можуть все. Вони можуть сконсолідуватися, вони можуть знайти змогу і зробити буржуйку і зробити горілки окопні. Одні тягнуть баночки, інші — картон, треті шукають по всій Україні парафін", – розповіла волонтерка. 