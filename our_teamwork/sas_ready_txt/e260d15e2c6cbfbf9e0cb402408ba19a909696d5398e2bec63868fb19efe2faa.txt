"Дуже хочемо, щоб швидше настала перемога": на Рівненщині вчительки почали шити тактичні дощовики для ЗСУ

Юлія Авдєєнко
Савуляк Руслан
Надія Кривко

З березня, відколи запрацював волонтерський цех, жінки шили лише плитоноски. Тепер перелік виробів розширився.
"Від початку війни ми брали одну модельку, потім почали вдосконалювати, спілкувалися з хлопцями. Зараз додатково відшиваємо підсумок на флягу, оскільки хлопці там, де немає питної води, підсумки на гранати, на використані магазини. Дуже зручно, хлопці хвалять", — розповіла одна з волонтерок Наталія Пилипей.
Нещодавно у цеху почали шити тактичні дощовики, які можна трансформувати у намет.
"Ми розробили такий плащ, капюшон спеціально великий, щоб налазив на шолом. Також важливо, що шви всі були проклеєні спеціальною стрічкою, щоб не протікали. Також він є універсальним, є такі люверси й хлопці можуть зробити з цього дощовика намет", — пояснила професійна кравчиня, волонтерка Ольга Осейчук.
Гроші на матеріали та фурнітуру жінки збирають на благодійних заходах, проводячи ярмарки та лотереї.
"У Facebook проводимо благодійні аукціони. Багато там не заробиш — 2-3 тисячі, але для закупки фурнітури це важливо. Так і працюємо, дуже хочемо, щоб швидше настала перемога, щоб кабінет став кабінетом трудового навчання, а ми займалися тим, що вміємо робити", — розповіла волонтерка Анжела Островік.
За період діяльності цеху волонтерки пошили близько двох сотень плитоносок. 
"Періоди втоми бувають, особливо коли у нас є навантаження. Ми всі працюємо вчителями, але ми знаємо, що наша робота потрібна, потрібна нашим односельцям, дуже багато однокласників, рідних зараз у ЗСУ і потребують амуніції, яку ми почали відшивати", — додала волонтерка Олена Єрчик.
 