У громаді на Житомирщині працівники культури місяць колядували та щедрували, збираючи гроші для ЗСУ

Людмила Семенюк

За її словами, в благодійній акції взяли участь творчі колективи всіх клубних закладів культури Чуднівської громади.
"Доброчинна акція стартувала напередодні Різдва ще в грудні минулого року і тривала аж до нинішніх Водохрещ. Для збору коштів на потреби ЗСУ в одних населених пунктах громади влаштували благодійні концерти, а в інших – організували різдвяні вертепи та групи щедрувальників, учасники яких колядували й щедрували на вулицях, ринках, у трудових колективах та домівках жителів громади. У новорічно-різдвяному дійстві брали участь самодіяльні артисти різного віку: від дошкільнят до пенсіонерів, школярі та сільська молодь. Люди скрізь дуже доброзичливо приймали колядників та активно клали гроші до благодійних скриньок. Адже сьогодні кожен прагне підтримати нашу армію", – говорить Аліна Свідан.
У будинку культури селища Великі Коровинці Чуднівської громади благодійний збір проводили у форматі онлайн.
"Збір грошей на потреби ЗСУ у форматі онлайн ми почали практикувати вже в перші місяці повномасштабної війни з Росією, – каже завідувач закладу культури Юрій Бурковський. – У нас є сайт в соцмережах, на якому ми транслюємо виступи наших аматорів сцени та онлайн-концерти зі збором коштів для армії. Під стрімом обов’язково вказуємо реквізити банківського рахунку для зручного переказу коштів, які надходять не лише від місцевих жителів, а й з усієї України та з-за кордону. У такий спосіб нам вдалось придбати й відправити на передову для наших воїнів-земляків квадрокоптер, павербанки, турнікети, генератор та інші необхідні речі. Ось і цього разу напередодні новорічно-різдвяних свят разом з художнім керівником нашого будинку культури Володимиром Шиманським ми побували в трудових колективах Великокоровинецького старостинського округу і записали на відео святкові вітання. Разом із записом колядок і щедрівок у виконанні наших аматорів сцени змонтували й розмістили на сайті загальне відеозвернення та відкрили онлайн-рахунок для збору благодійних грошей для ЗСУ. Наразі рахунок, куди надходять кошти, ще залишається відкритим".
 
У Карвинівському сільському клубі організували дві групи колядників – дитячу та дорослу.
"До дитячого вертепу ми підключили місцевих школярів та кількох дітей дошкільного віку, – говорить завідувачка закладу Любов Петрук. – У селі Карвинівка діти-колядники зібрали понад одинадцять тисяч гривень, які ми вже відправили на фронт на потреби однієї з військових частин, де служать наші воїни-земляки. Ще понад чотирнадцять тисяч гривень зібрала група дорослих колядників, до якої увійшли активні учасники художньої самодіяльності нашого клубу та парафіяни місцевої церкви. Ми колядували не лише в Карвинівці, а й в інших населених пунктах нашого старостату: у Станіславівці, Грем’ячому, Бартусі та в Романівці сусідньої Романівської громади. Частину зібраних коштів ми вже витратили на медикаменти, солодощі, чай, каву та продукти, з яких готуємо вареники, котлети, голубці, пироги й інші домашні страви для односельців на передову. За доставку вантажу нашим хлопцям ми вже домовилися з волонтером Сергієм Белоненком із Чуднова".
 
 
"З працівниками культури Чуднівської громади ми підтримуємо досить тісний контакт, – розповідає відомий на Чуднівщині волонтер Сергій Белоненко. – Вони вже неодноразово передавали на фронт харчі, маскувальні сітки, теплий одяг, гумові чоботи, шкарпетки, ковдри, гігієнічні засоби та інші речі. Цього разу з Будичанського сільського клубу мені вже передали майже десять тисяч гривень, а також є домовленість про передачу зібраних колядниками грошей з інших клубних закладів Чуднівської громади. Ці гроші підуть на купівлю тепловізорів та ремонт автомобілів для ЗСУ".
Загалом, у громаді зібрали майже 120 тисяч гривень – гроші надходили на різні рахунки, тому кожен заклад культури сам вирішував, що купити військовим за зібрані ними гроші.
"Ми дали можливість працівникам наших клубів спільно з місцевими старостами спрямувати зібрані гроші на потреби їхніх земляків-військових з їхніх старостинських округів, – розповідає начальниця відділу культури, молоді та спорту Чуднівської міськради Людмила Кучмій. – Кожне село громади постійно тримає зв'язок із односельцями, які зараз воюють на фронті. І саме з врахуванням їхніх побажань і будуть використані зібрані гроші. Деякі клуби кооперуються між собою, щоб закупити дороговартісні тепловізори, генератори та амуніцію. Дякуємо всім, хто долучився до нашої акції та підтримав українську армію".
 
 
|
|
|
| 