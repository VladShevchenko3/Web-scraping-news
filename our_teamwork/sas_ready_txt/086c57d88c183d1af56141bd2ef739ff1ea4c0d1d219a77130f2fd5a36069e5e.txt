У Сумах волонтери "СББ-Тил" виготовляють понад 40 видів амуніції для військових

Катерина Іваненко
Лілія Христенко

Пані Віталія за фахом — юрист. Жінка говорить: її син нині — на фронті. Від початку повномасштабного вторгнення разом з донькою Мирославою приходить до центру, щоб волонтерити.
"Вона — найменший волонтер нашого центру. Допомагає збирати посилки, малює, пише листи", — каже пані Віталія.
Голова громадської організації "СББ-Тил" Валентина Андріяшева розповідає: спілка існує з 2014 року. Нині налічує понад сотню людей. Волонтери відкрили швейний цех, в якому виготовляють понад 40 найменувань амуніції для військових.
"Займаємось плетінням маскувальних сіток та кікімор. Шиємо костюми маскувальні, білі форми, термобілизну, бафи. За місяць 1500 квадратних метрів ми робимо сіток. За місяць заплатили 17 тисяч — саме на таку суму посилок надіслали. За цей час ми надіслали 22 буржуйки", — зазначає вона. 
Військовослужбовець Андрій не вперше звертається до волонтерів. Каже: така допомога вкрай важлива.
"Надали спальник, каримат. І я не очікував, що на додачу ще й хлопцям передали засоби гігієни: все, що потрібно", — говорить він.
За словами Валентини Андріяшевої, долучитися до волонтерства може кожен.
"Недавно у нас така була — просто Марія, вона і зараз є, дай Бог їй здоров'я — їй 88 років. Вона у нас шила рукавиці і на цей час пошила близько 10 тисяч пар. Пів року вона не шиє, але сьогодні забрали останній ящик у неї", — каже пані Валентина.