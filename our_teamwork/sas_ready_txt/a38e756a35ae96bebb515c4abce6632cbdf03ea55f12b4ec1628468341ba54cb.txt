На Тернопільщині діти зібрали понад 100 тисяч гривень для ЗСУ

Богдан Боденчук

Учасники дитячого театру побували у селі Олесино. Подивитися виставу прийшли близько сотні місцевих жителів. 
Дійство відбувалося у місцевому храмі. Виступ розпочали виконанням стрілецького гімну.
У ролі доньки командира упівців Василя дев’ятирічна учасниця театру Олена Лихолат. У театрі вона займається з п'яти років.
"У виставі йдеться про те, що в дівчинки загинула мама, а тато пішов на війну. Ми хотіли показати, що зараз відбувається в Україні і як було 80 років тому. Ця вистава про війну. В мене є тьотя, яка зараз воює, є друг, який зараз теж на війні, він звільняв Харківщину, а моя тітка зараз на другій лінії".
Роль вістового Славка виконує шістнадцятирічний учасник театру "Дивосвіт" Назарій Шупер. Батько хлопця влітку загинув на війні.
"Тато казав, що в нас дуже сильні українці, сильна армія і ми переможемо. Сьогодні ми збираємо гроші, щоб допомогти армії, щоб військові перемогли ворога і в Україні був мир та спокій".
З виставою "Я повернусь" за три місяці побували у п'ятнадцяти населених пунктах Козівської громади. Про це повідомила режисерка театру Людмила Кулька.
"Ми не могли стояти осторонь того, що відбувається в нашій країні. І ми вирішили, що своїм мистецтвом, своїм театром можемо допомагати ЗСУ, щоб скоріше прийшла перемога. Зібрано нами понад 100 тисяч гривень Ці гроші були використані для придбання трьох автомобілів, ми також закупили теплий одяг. Сьогодні ми виступали у двох церквах і зібрали 13 тисяч гривень".
Жителька Олесино Марія Пирожишин прийшла на виставу з донькою та сином. Жінка каже, що українській армії допомагають від початку війни.
"Ми весь час стараємося допомогти. Віримо у наших військовослужбовців і чекаємо на них вдома, молимося за них".
"Ми переможемо, треба тільки вірити, піклуватися про військових і вони повернуться живими", – говорить житель села Олесино Богдан Пирожишин.
До допомоги ЗСУ долучилася місцева жителька Софія Гемзюк. Її онук на передовій захищає кордони України.
"Наші батьки, діди воювали за Україну, і ми всі за Україну боремося, щоб внуки і правнуки жили, щасливими були в нашій Україні, щоб ми були вільні в Україні. Нехай ніхто не ступає на нашу землю".
До учасників театру "Дивосвіт" звернувся настоятель храму Олег Марущак.
"Коли наша Україна змагається з тим ворогом, який є несправедливий, який нищить, вбиває наш народ, щиро дякуємо вам за таке служіння, ви вкладаєте великий внесок в історію. Ми дуже любимо нашу Україну і вона в наших серцях. Ми будемо боротись до кінця. Ми переможемо! ".
 
 
 
 
 