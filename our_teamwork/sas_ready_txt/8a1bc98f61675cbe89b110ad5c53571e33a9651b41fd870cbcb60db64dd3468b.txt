На черкаському СТО "реанімують" автівки з фронту

Оксана Швед
Тетяна Недбайло

 
 
Один із позашляховиків привезли із передової. Після виїздів на бойові позиції – машина потребувала значного ремонту, розповів механік Олексій Павленко. 
"Перевіряли, як працює турбіна. Поміняли масло, зробили кардан, поставили новий акумулятор", – пояснив він.
 
 
Особливу увагу, додав, приділяють колесам:
"Вони найчастіше ламаються, колодки стираються. Колеса були на шиномонтажі, заклеювали дірки".
 
 
Вантажівку з потрощеним бампером декілька днів тому пригнали з Донеччини.
"Хлопці намагалися перепливти брід і пошкодили двигун. Приїхали відремонтувати і знову в бій: допомагати і воювати", – зазначив  власник СТО Андрій Сєнькін.
Для відновлення такої машини необхідно щонайменше 50 тисяч гривень. Здебільшого це вартість деталей, бо майже все ремонтують безоплатно.
 
 
"Війна змушує нас рухатися до перемоги. Відповідно, стаємо і допомагаємо хлопцям, чим можемо. Ми більше допомагаємо руками, намагаємося максимально все зробити, усе, що потрібно придбати, домовитися. Щось своїми силами, з чимось допомагають волонтери", – додав пан Андрій. 
 
 
Волонтерка Катерина Костюк координувала ремонт автомобіля для українських розвідників. Вдячна небайдужим, які жертвують власним часом та ресурсами задля допомоги захисникам:
"Часто хлопці потребують допомоги, не тільки грошової, а такої як ця — ремонту. Дуже часто вони приїжджають з передової, і є всього-на-всього декілька днів, щоб зробити автівку, то майстри  роблять її першочергово".
Лагодити одну машину можуть від декількох днів до декількох тижнів. Усе, пояснили майстри, залежить від того, як швидко знаходять запчастини.
 