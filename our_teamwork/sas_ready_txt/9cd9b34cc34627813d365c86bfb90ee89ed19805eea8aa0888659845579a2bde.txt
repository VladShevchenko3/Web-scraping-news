"Багато людей потребують допомоги". У село на Донеччині доставили гуманітарну допомогу

Марія Гречко

"Люди у селі без роботи. У когось пенсії є, але у когось немає. Є у людей господарство,  виживаємо. За гуманітарку — низький уклін від усього села. Картопля, капуста є, а от крупи дуже потрібні", — розповіла Суспільному жителька села Раїса. 
Село, каже Раїса, п’ятий день без електроенергії. Автобусного сполучення з Віролюбівкою немає, виїхати за межі населеного пункту за покупками можуть лише ті, хто має машину і гроші на пальне. 
Жителька Віролюбівки Наталя працювала вихователькою у дитячому садку, через війну втратила роботу. "Світла немає вже котрий день. Ні телефон зарядити, ні випрати", — розповідає Наталя. 
На зиму Наталя з чоловіком запаслися дровами, опалюють ними будинок, для цього купили твердопаливний котел.  