У Білопіллі місцеві мешканці готують сухі супи для військових

Діана Крахматова
Юлія Марковська

Пакунки з фасованими супами передають на позиції захисникам. "Картопелька, морква, цибуля, гречка. І трішки сухариків. Для смаку", - розповідає про вміст пакунків волонтерка Наталя Садова.
У готову страву на свій смак можна додати консерви. Пакунки розраховані на 5 або 10 літрів. В польових умовах така страва готується за 20 хвилин.
"Зараз, коли пішло відключення електроенергії, коли в них не працюють їхні стаціонарні кухні, то вони дуже користуються", - говорять волонтери.
Допомагали інгредієнтами, говорить пані Наталя, білопільчани – працівники освіти, волонтери та підприємці. "Коли в освітніх закладах залишилися залишки овочів, ті, що батьки зносили для харчування дітей, то школи усі посушили овочі і нам передали. І тому в нас виникла така велика кількість цих наборів. А потім – збирали свої і досушували", - розповіла волонтерка Наталя Садова.
Наразі волонтери готують сировину – ріжуть, сушать, фасують. Нині у сушарці —  лущені горіхи. За кілька днів їх запакують та відправлять бійцям. "Хлопці-військовослужбовці говорять, що дуже зручно: в кишеню поклали і потім смакують", - розповідають волонтерки.
У кожну посилку з харчами додають дитячі малюнки і поробки. Таких янголів-мотанок разом із дорослими майструють білопільські діти.
У кімнаті поруч діти малюють.
11-річна
Анастасія Роденко говорить: так вона намагається підтримати військових. "Хочеться виразити свою вдячність. За те, що  вони захищають мою країну, мій дім, мою оселю. За те, що я маю змогу погратися зі своїми домашніми улюбленцями, прокинутися вранці, займатися цією улюбленою справою", - розповіла дівчина.
Білопільчанка Анна Валюхова розповідає: завжди бере участь у патріотичних флешмобах. "Як тільки мені приходила інформація, що треба намалювати, підтримати, я завжди малювала, ніколи не відмовляла", - говорить дівчина.
Всього, за словами Наталі Садової, з початку повномасштабної війни, захисникам передали 7 400 супових наборів.