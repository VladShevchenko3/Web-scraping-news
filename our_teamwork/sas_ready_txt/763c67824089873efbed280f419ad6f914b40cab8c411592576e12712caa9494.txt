Волонтери благодійного фонду "Свій за свого" передали на фронт понад тисячу посилок

Руслана Полівчак
Ілона Шевченко

Світлана Садова волонтерить з 2014 року. Зараз у лавах ЗСУ боронять державу від російських загарбників її чоловік та троє родичів. Жінка каже: вони воюють на передовій, вона ж — в тилу. Бійцям передають одяг, продукти, ліки.
"Рятують дуже батончики енергетичні. Їх наші дівчатка у Франківську виготовляють. Також окопні свічки. Ми і в госпіталі надсилали, і в дитячі будиночки", — каже Світлана Садова.
Окрім продуктів, волонтери отримують з-за кордону теплі речі для військових.
"Це — термобілизна, тактичні окуляри, теплі шкарпетки, Маємо тут сонячну панель. Велику кількість ми передавали на 10 гірсько-штурмову бригаду, також — 71 бригада, 70, "вісімдесятка", — каже волонтер Юрій Анушкевичус.
Також представники фонду "Свій за свого", за підтримки литовців, виготовляють та передають на фронт зарядні станції, які складаються з двох частин: сонячної панелі та блоку зарядки.
"Практика показує, що така зарядна станція дозволяє забезпечити потреби десь орієнтовно 30 людей. І рації, і тепловізори, і дрони, і телефони — повністю покриває все, якщо є сонячний день. До того ж вона не потребує бензину, оливи", — пояснює волонтер Степан Квасниця.
Юрій Анушкевичус показує книгу, яка потрапила під ракетний обстріл.
"Мій товариш працює на одному військовому об’єкті. І у них був приліт. У них є бібліотека, і от він потім мені таку книжечку подарував. Уламок залетів в цю книжечку. І це чисто така символічна книжка — російсько-німецький словник", — розповідає Юрій Анушкевичус.
Від початку повномасштабного вторгнення волонтери передали більше ніж одну тисячу посилок.