"Першочергово треба смаколики, вони без солодкого жити не можуть". В Сумах почали збір необхідних речей для військових

Анна Книш
Юлія Марковська

Подібну акцію проводили ще у 2015 році. Тоді вона також називалась "Пакунок вдячності для військового", - говорить заступниця директора Агенції промоції "Суми" Ольга Скринник.
"У цьому році, звичайно, нагальною потребою є підтримати наших захисників, порадувати їх маленькими звістками з дому, солодощами і теплими речами і засобами гігієни", - розповіла Ольга Скринник.
Щоб визначитись, кому саме передати зібрані подарунки, в Агенції промоції звернулися до волонтерського центру "СББ- Тил". "Оскільки "СББ-Тил" обслуговує близько 23 підрозділів по всій Україні (лінія зіткнення – пріоритет, звичайно), ми прийняли рішення про забезпечення саме 15 батальйону 58 бригади, тому що це сумські хлопці, які знаходяться в самому пеклі, і це не перше пекло з початку повномасштабного вторгнення. Кожна людина, кожна дитина має можливість за своїм вподобанням подякувати воїну за ранок, за вечір, за спокійну ніч", - говорить волонтерка центру "СББ-Тил" Віталія Веремієнко.
Акція триватиме до 9-го грудня. Усього волонтери планують зібрати і укомплектувати 600 пакунків і потім передати бійцям. "В першу чергу це смаколики, вони малі діти, ви знаєте – вони без солодкого жити не можуть, чим більше солодкого – тим краще. Також засоби гігієни, станки одноразові, шампуні (бажано невеликих розмірів), шкарпетки і труси – те, що розходиться миттєво. Труси ми шиємо, а шкарпетки махрові – їх не вистачає. Хлопці знаходяться в такому місці, що у них якщо помитися виходить, — то це вологі серветки, а попрати – це такі привілеї", - розповіла керівниця волонтерського центру "СББ-Тил" Валентина Андріяшева.
Серед головних потреб також — креми для рук і обличчя, кава та чай, енергетичні батончики, горіхи і сухофрукти, згущене молоко. Окрім продуктів, одягу та предметів гігієни, деякі сумчани приносять листівки зі словами вдячності воїнам за захист. 
Принести речі для захисників можна за адресами вул. Соборна, 27 (з 11:00 до 18:00, крім понеділка) і вулиця Холодногірська, 35 (з 9:00 до 14:00, крім неділі).