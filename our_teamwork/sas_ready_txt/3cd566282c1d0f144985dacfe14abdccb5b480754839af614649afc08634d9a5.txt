Собаки-рятувальники з Дніпропетровщини допомагають шукати живих та загиблих людей. СУСПІЛЬНЕ | ВІДЕОНОВИНИ

Юлія Підгола
Інна Таранець

У підрозділі 14 собак: 13 дорослих і цуценя. Пошуком людей команда почала займатися 2008 року, говорить керівниця пошукового підрозділу Лариса Борисенко.
"Зараз ми шукаємо літню людину, яка зникла півтори доби тому. Людині 71 рік, звати його Володимир, він ще живий, бо він ще відгукується на телефонні дзвінки", – розповіла жінка Суспільному.
Найбільше роботи зараз припадає саме на пошук загиблих військових. У 2017 році кінологи долучилися до місії “На щиті”. Нещодавно повернулись з виїздів на Харківщину і Донеччину, розказує Лариса Борисенко.
"Були дуже складні локації, тіла були закопані на глибині півтора метра. Це суглинок. Грунт дуже складний для роботи, там також 5 місяців на тому місці їздили танки рашистів. Всі наші три собаки показали одну точку і там було знайдено тіло", – зазначила фахівчиня.
Від початку повномасштабної війни в Україні собаки почали шукати людей під завалами після ракетних ударів. Координати дає Генштаб ЗСУ, волонтери виходять на пошук зі своїми підопічними. 
Марія – наймолодша в команді «Антарес». Їй 17 років. Працює з двома собаками: вівчаркою та коргі.
"У моєї першої пошукової собаки – це коргі Елтон – на рахунку десь п'ять десятків пошукових операцій. Тобто він собака з досвідом. Ми працювали у Запоріжжі у пошуку людей, які там були під завалами. Знайшли як мінімум три людини", – розказала Марія.
 
Від початку війни кінологи разом з собаками знайшли понад 50 загиблих військових та цивільних. Вважають головним завданням не лише відшукувати людей, а й вберегти своїх підопічних під час роботи, каже волонтер-кінолог Олександр Лісниченко.
"Якщо собака вмотивований на пошук, він багато небезпеки просто не розуміє. Це вже завдання кінолога – розібратися і забезпечити безпеку собаки", – зазначив він.
Пошук літнього чоловіка, яким займався «Антарес» цього разу, завершився успішно. Людину знайшли живою.
 