Окопні свічки, маскувальні сітки, їжу готують і передають військовим волонтерки з селища Новогуйвинське на Житомирщині

Оксана Ковальчук
Антоніна Тугас

"Це наша восьма сітка невелика, але у нас були і мегасітки. Великі. Розміром 15 на 8 метрів на замовлення наших хлопців. Вчора отримали "гаряче" замовлення і сплели за день сітку. Сьогодні ми передаємо чотири сітки на Бахмут", – каже Катерина Піддубна.
 
"Робимо розпалювачі для вогнища зі звичайних косметичних дисків. Цей диск  вмочується в розтоплений парафін. Ми його фарбуємо, щоб хлопцям було веселіше. Диск розривається і горить до восьми хвилин при різних погодних умовах. Навіть якщо дощ чи сніг воно не гасне", – каже Марина Свінціцька.
 
Роблять волонтерки і мазь від опіків та для загоєння ран.
"Для виготовлення мазі ми використовуємо бджолиний віск, жовток яєчний і оливкову олію", – каже Марина Свінціцька.
Для урізноманітнення меню до свята жінки готують для воїнів пиріжки та олів'є. Допомагає їм волонтерка з Польщі Іоанна Шот. Вона до Житомира приїздить вчетверте.
"Іоанна каже, що інакше просто не може бути. Ми разом. Це наша спільна проблема. Наше спільне питання, яке спільно вирішуємо. Один одному допомагаємо. Немає іншого вибору. Ми маємо один одному допомагати", – перекладає Іоанну Шот з польської Ольга Гордійчук.
 
"Сьогодні ще будуть пиріжки з капустою, картоплею і солодкі пиріжки з маком, – розповідає Марина Свінціцька. Кутя буде. Олів'є. Зараз ми його нарізаємо. І голубці будуть також ставитися, крутитися. Будемо їх у печі запікати".
 
 
Усі приготовлені страви та виготовлені власноруч речі волонтерки відправили до Бахмуту.
 
 