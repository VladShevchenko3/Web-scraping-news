140 банок за чотири дні: житомирянка Олена Козак готує та передає військовим тушкованку

Ольга Степуренко
Таміла Бутко

Олена каже, що приготування тушкованки – це основний вид її діяльності. Хоча крім цього вона готує і передає на фронт через волонтерів й інші страви: це і вареники, смаколики, і деруни, м’ясо запече – все, що готуємо вдома на домашній кухні.
Кореспондентам Суспільного Олена показала процес приготування тушкованки. Каже, що рецепту як такого вона не має, бере м’ясо, сіль, різні спеції, лавровий лист та чорний перець горошком. На півлітрову банку м’яса кладе пів чайної ложки солі.
"Найбільше мені подобається працювати з куркою, менше її готувати потрібно, менше часу вона маринується, і вона більш ніжніша. В мене автоклав невеликий, на 24 банки, на одну партію потрібно 12 кілограм м’яса. Люди дають трохи грошей, я купую м’ясо, перероблюю, іноді підприємці дають м’ясо безкоштовно, дівчата привозять м’ясо. Все, що дають люди, м’ясо, кури, рибу, я перероблюю і відправляю. Найбільше, це в мене було 140 банок зроблено за 4 дні", – розповідає волонтерка.
Вміст кожної приготованої партії тушкованки Олена означує спеціальними позначками з написом "Козакам від Олени Козак". 
Зараз, за словами жінки, через постійні перебої з електрикою та водою процес приготування довший і складніший.
"Ще так не страшно, якщо немає води – можна помити водою з запасів, – каже Олена. – А от якщо немає світла, то вже важче. Доводиться тоді швидко витягувати газову плиту, і отой автоклав на 24 банки продовжує працювати на газу".
Олена каже, що приготовані тушкованки на фронті отримує і її чоловік.
"Надсилав мені фото, де було саме написано "Козакам від Олени Козак", то казав, що це начебто йому передали частину домівки. Хлопці отримують, звіти надсилають, дякують і ми їм дякуємо, тому що це зараз наше все, що ми маємо, це наші хлопці, наші захисники. Віримо, сподіваємося, що скоро все закінчиться".
22 грудня жінка передала волонтерам чергову партію тушкованки. 
Вже днями їх отримають військові на передовій, каже волонтер Ярослав Шметан.
"Постараємося забезпечити по максимуму наших хлопців, щоб вони не відчували дефіцит ні одягу, ні їжі. Будемо робити все для того, щоб була перемога", – сказав Ярослав Шметан.