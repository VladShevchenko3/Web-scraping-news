У Кропивницькому ярмаркували на підтримку ЗСУ: збирали гроші на машину для Нацгвардії

Ірина Куницька
Ольга Склярук

На центральній площі продавали продукцію 16 виробників з Кіровоградщини. Пропонували купити сири, копченості, мед, варення, випічку, чаї, глиняний посуд, картини, іграшки, прикраси, свічки. 
Гроші потрібні, щоб оплатити автомобіль для військових. Не вистачає 70 тисяч гривень, розповіла засновниця громадського простору для підтримки військовослужбовців Krop:hub Катерина Колтунова. Машина вже на балансі Національної Гвардії, передали її у грудні. “Пригнали машину з Європи, вона коштувала 150 тисяч гривень. Більш ніж половину ми зібрали, лишився залишок, його треба виплатити”.
За словами Катерини Колтунової, виробники передають на Збройні Сили 20 відсотків від виторгу.
"Коли такі ярмарки відбуваються, дуже цікаво приходити, тому що в такі тяжкі часи хочеться трішки тепла. Купуємо задля допомоги нашим воїнам", — розповіла відвідувачка ярмарку Ірина Юр.
На ярмарку й у покупців, і у продавців одна мета — допомогти, каже  відвідувачка ярмарку Наталя Русецька. "Зараз дійсно важко, але всім хочеться миру, і є така потреба допомогти". 
За дві з половиною години  зібрали 18,5 тисяч гривень.