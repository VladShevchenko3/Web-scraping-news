Де у Хмельницькому лікують поранених війною тварин

Катерина Шевчук
Світлана Поробок

Про це Суспільному розповіла волонтерка Мар’яна Овчарук. 
За її словами, в центрі тепло, він обладнаний, а вони разом із подругою Оксаною Даніловою закупили пів тонни корму для чотирилапих захисників держави.
Пес, якого сьогодні обстежував працівник першого і єдиного в Україні Хмельницького військового шпиталю ветеринарної медицини — не простий собака. Він служить в одному з підрозділів сил підтримки ЗСУ. Тут він проходить реабілітацію. Начальник шпиталю професор Кирило Чумаков каже: "Великий вклад в перемогу вносять наші тварини. Це собаки вибухотехніки, собаки, які шукають людей, які шукають рештки людей, вибухівку, наркотичні препарати на блокпостах чи на певних пунктах. Собаки, які несуть службу в прикордонних військах, нацполіції, нацгвардії. Загалом, дуже багато кінологічних підрозділів, і роль службового собаківництва дуже велика".
За словами Кирила Чумакова, в Хмельницький шпиталь на реабілітацію привозять собак із фронтової та деокупованої зони, де виїзні бригади шпиталю надають їх допомогу. Працюють так з 2018 року.
"Було проведено до двохсот операцій на передовій. Це і Сєвєродонецьк, і Маріуполь, повністю лінія фронту була накрита нашим шпиталем. Також Київ, Ірпінь, Буча, Ворзель, Гостомель, Чернігів двічі, Суми, Дніпро двічі. За цей рік 13 деокупованих міст ми вже об’їхали, і під час бойових дій, де проводили ряд маніпуляцій, хірургічних втручань, терапевтичних маніпуляцій", — говорить Чумаков.
Найбільше в службових собак осколкових поранень, травм лап, контузій та стрес-синдромів, розповіла начмед шпиталю Юлія Шеремета: "Тварини будуть на реабілітації після наданої або оперативної, або психологічної допомоги".
Реабілітаційний центр за три місяці створили в приміщенні старої котельні волонтери за власні гроші та кошти друзів. Витратили на все, каже Мар’яна Овчарук, 400 тисяч гривень.
"Зварили ми вольєри, вставили вікна, двері, побілили, провели світло, провели каналізацію, залатали дірку, бо там була велика діра, і просто текла вода. Хтось купив цемент, хтось пісок, хтось метал. Хлопці просто варили самотужки й не брали за це жодної копійки", — каже Мар'яна.
Мар’яна, як і її подруга Оксана Данілова — хмельничанки, обидві бізнесвумен та волонтерки. Оксана розповіла, як вони разом вирішили взятися за цей проєкт: "Це було двосекундне рішення нас обидвох з Мар’яною. Ми приїхали, привезли чергову партію кормів і ми побачили на свої очі тварин, які лежали, всюди лежали: і в вольєрах, і надворі, і в актовому залі. Вони стікали кров’ю, післяопераційний період в них був дуже важкий. А от місця, де їх покласти, де їх перев’язувати, не було".
Зараз тварин після реабілітації повезли на місця служби. Але, каже Юлія Шеремета, собак привозять періодично бригади шпиталю.
"Виїзні бригади працюють фактично в всіх напрямках. Це наші бригади. В нас є спеціально обладнаний транспорт і мінімум раз на місяць є відрядження, хлопці збираються, їдуть і надають допомогу там, де вона необхідна, потім транспортують тих, кого можна транспортувати, сюди", — розповіла Юлія Шеремета.
Кирило Чумаков додає: виїзні бригади допомагають не лише службовим тваринам.
"Ми надавали допомогу гостомельському реабілітаційному центру диких тварин. Ми коли туди приїхали, це був жах. Там було близько тисячі різних тварин, і половина з них було перебито, з осколками, з контузіями, і ми провели там не один день, щоб надати їм допомогу", — говорить Кирило.
З його слів, шпиталь продовжує приймати й цивільних пацієнтів. Катерина привезла на черговий огляд кішку Африку. Каже, що великих черг тут не заставала: "Я приїжджаю зранку, якщо приїжджати десь в обід, то багато людей, зранку — небагато. В принципі, все швидко, класно".
За словами Юлії Шеремети: роботи в працівників шпиталю побільшало в рази, та вони виконують свої обов’язки.