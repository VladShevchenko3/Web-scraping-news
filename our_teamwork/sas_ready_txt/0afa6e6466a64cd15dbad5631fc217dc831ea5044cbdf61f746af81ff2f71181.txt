300 кг вареників та 200 кг випічки — господині з чотирьох прикарпатських сіл передали на передову смаколики

Ганна Водницька

Приблизно 40 волонтерок із трьох сіл — Підмихайлівців, Журова та Григорова — готують для військовослужбовців вареники з картоплею і сиром, пампушки, пиріжки з квасолею, капустою, медівники, кекси, завиванці, рогалики не вперше. Цього разу до них доєдналися господині із села Васючин.
"Ми від самого початку повномасштабної війни збираємося і ліпимо, печемо, варимо й смажимо для наших хлопців. Небайдужі люди нашого старостинського округу готують для захисників страви із власних домашніх інгредієнтів — хтось яйця, сир дає, хтось борошно приносить, маємо картоплю. Усю продукцію передаємо на лінію фронту. Вже відправляли смаколики в Херсон, до Миколаєва", — каже Оксана Дремлюх.
За її словами, свіжа партія страв поїхала на Донецький напрямок. Вареники та випічку передадуть військовослужбовцям у Покровськ, Краматорськ. Окрім вже приготовлених смаколиків, бійцям кладуть ще каву, чай, мед, варення та закрутки. 
"Дуже дякую кожній господині, котра не пошкодувала свого часу, а присвятила його саме тим, завдяки кому ми можемо спокійно спати. Ваш труд — неоціненний. Разом — ми сила. Разом — до перемоги. Ми — незламна нація. І обов'язково поборемо ворога раз і назавжди!" — говорить Оксана Дремлюх.