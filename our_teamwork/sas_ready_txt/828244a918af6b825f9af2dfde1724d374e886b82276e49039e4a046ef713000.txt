Волонтери на Чернігівщині за три дні планують встановити вікна у 18 будинках

Вікторія Горнова

Представник ГО "Десна" Сергій Пальоха каже, що відбирали людей, які відбудовують житло. Тобто люди, в яких воно було зруйноване, або частково зруйноване, і вони потребували вікна, щоб продовжувати будівництво.
Чернігівець Олег, жив у будинку в районі Бобровиця понад 60 років. Разом з ним тут мешкала його дружина та двоє синів. В середині березня в його будинок влучила російська міна.
У будинку були зруйновані стіни, дах та перекриття. Наразі, завдяки допомозі волонтерів Олег продовжить відбудовувати своє житло.
"Вже котел чавунний відновив, дров'яний. Вже тепло є в домі, я вже зробив. Тільки вікон не було. Зараз вікна поставлять вже буде набагато легше, можна буде займатись роботою, як слід". 
На 18 будинків волонтери витратили майже 350 тисяч гривень. Гроші пожертвував благодійник зі Швейцарії.
Чоловік додає, що до них продовжують звертатися люди, які мріють відбудувати своє житло. Тому громадська організація планує і надалі шукати гроші для скління осель.  Волонтери вже встановили понад 100 вікон.
"Ми збираємось на проєкт з вікнами в людей не брати кошти. Ми шукаємо все по міжнародних організаціях".