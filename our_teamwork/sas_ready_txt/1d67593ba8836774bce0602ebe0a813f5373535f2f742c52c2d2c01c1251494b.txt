Смаколики з побажаннями: учні черкаської школи готують печиво для військових

Оксана Швед
Тетяна Недбайло

Волоські горіхи подрібнюють у блендері, а з гарбуза роблять пюре. Усе це потрібно для тіста, пояснила школярка Валерія Чеберяк.
 "Потрібно все дуже добре перетовкти, для того, щоб зробити гарне тісто, щоб не було ніяких грудочок. Я не часто щось роблю з гарбуза, але гарбузові страви люблю", — пояснила дівчина.
 
 
Долучаються до виготовлення печива активісти учнівського самоврядування, педагог-організатор і лаборант. Рецепт вигадали самостійно, методом експериментів.
"Додаємо цукор, дві склянки борошна. Загалом тісто не довго готується, пару хвилин", — розповіла школярка Яна Руденко. 
 
 
Усі складові, крім гарбуза, збирали спільно шкільною родиною, зазначила учениця Вікторія Підгрушна:
"Директорка й наша лаборантка допомогли нам зібрати горіхи. Назбирали дуже багато, тому тепер використовуємо їх на добру справу". 
 
 
У школі багато дітей, чиї батьки наразі у війську, тож пакунки з печивом відвозять і в їхні батальйони, пояснила школярка Каріна Деменко. 
"Це дуже важливо, це певна підтримка, і це те, чим ми можемо допомогти. Наче й дрібниці, але приємні", – пояснила вона. 
 
 
 Тішить, що навколо добрих справ об'єднуються всі, зазначила директорка школи Валентина Козій:
"Зараз такий тяжкий час, що тільки об'єднавши зусилля ми можемо дійти до перемоги".
До печива школярі вкладають захисникам ще й побажання.