Волонтери обладнали понад 100 укриттів у житлових будинках Харкова

Альона Рязанцева
Маргарита Дежкіна

У квартирі Ніни Садовської вибуховою хвилею вибило вікна. Уламки російського снаряда впали біля її будинку в березні.
"Я сама закрила залізом вікна. У кімнаті досі скла немає. Якби ж хто допоміг", — говорить Ніна.
Садовська каже, після обстрілу ще два тижні ховалася у підвалі. Сусідка Ніни — Валентина Снєговська — під час вибухів залишалася у квартирі.
"Одна єдина лампочка у підвалі висіла. І ми думаємо, будемо краще у своїй квартирі. Я вперше чую, що підвал — це укриття. Воно ж зовсім не підготовлене. Я не знаю, як в інших будинках, але тут, звичайно, антисанітарія", — говорить Валентина.
Підвал, в якому ховалася Ніна, волонтери приводили до ладу шість днів. Робили це у рамках спільного проєкту Relive благодійної організації Volonterska та Харківської молодіжної ради. До роботи команда залучила 100 волонтерів.
"Команда дружня. Якщо я можу чимось допомогти місту, у вільний час допомагаю. Інколи чогось не вистачає: інвентаря. А, наприклад, сьогодні нам не вистачає мішків для збирання сміття", — говорить волонтерка Олександра.
Волонтери обладнали 105 підвалів, у яких зможуть сховатися майже 7 тисяч людей, говорить співорганізатор проєкту Анатолій Бессонов.
"Робимо розетки, перемикачі, вентиляцію й санвузол. Тобто, туалет та рукомийник. Ми хочемо зробити ще мінімум 50 таких укриттів", — каже Бессонов.
"Це найбільш заселені райони, у яких не вистачає укриттів. У нас є випадки, коли мешканці будинків доєднувалися до нас, допомагали у створенні бомбосховищ на території їхнього підвалу", — говорить Бессонов.
За словами Бессонова, на створення першої сотні підвалів витратили 1,7 млн гривень, їх залучили завдяки благодійним фондам Nova Ukraine і "Разом". Усі роботи планують завершити до початку грудня.