Консультація юриста, психолога та гуманітарна допомога: у Дніпрі відкрився соціальний центр для переселенців

Ольга Вагнер

Про свої емоції через переїзд з рідного Нікополя психологині розповідають 8-річна Євангеліна та 12-річний Арсеній. Фахівчиня каже: найчастіше переселенці звертаються саме через проблему адаптації.
"Це втрата якогось сенсу, мети в житті, те, що називають втрата ідентичності – я знаю, що робив там, але що мені робити тут, важко зрозуміти", – каже психологиня Наталія Струс.
Переселенці можуть взяти стільки сеансів, скільки потрібно, каже псхологиня. Консультує і онлайн.
Правові консультації – також безкоштовні. До юриста прийшла Юлія з донькою Тетяною, жінка каже: хотіли проконсультуватися щодо документів у школу.
"Ми коли виїхали, зіткнулися з тим, що наша вчителька звільнилась і виїхала за кордон, і нам не дали жодного паперу, що ми закінчили другий клас у Сєвєродонецьку", – розповідає переселенка з Сєвєродонецька Юлія.
Втрата документів, розповідає юрист, один з найпопулярніших запитів. Проблеми переселенців розуміє, бо й сам мусив виїхати з Маріуполя навесні минулого року.
"Оформлення спадщини, довідки ВПО, зараз держава полегшила, людина сама може оформити в Дії локацію виставляєш і реєструєшся, багато людей тут на місці це зробили і отримують виплати від держави", – розказав Григорій Курачицький.
Юрист, психолог, медик та соцпрацівник – ці консультації з’явилися у центрі допомоги переселенцям, який відкрився ще у березні 2022. Основну діяльність, кажуть в організації, не припинили, тож і нині тут можна отримати продуктові набори та ліки.
"Гарне дуже ставлення, дуже хороші волонтери, завжди дають гуманітарну допомогу, молодці, дуже уважні. В основному продукти, але останні два рази ми отримували – був шампунь, зубна паста, мило було", – каже переселенка з Лисичанська Тетяна.
"Так само, як люди отримують продукти, засоби гігієни або ліки, вони зможуть отримувати ці послуги – багато у кого немає документів, хтось потребує соціальної підтримки, хтось потребує медичної консультації та направлення до сімейного лікаря", – розповіла програмна директорка мережі ГО "Елеос-Україна" Олена Танасійчук.
Консультації розпочали у грудні 2022 року за благодійний кошт. Тоді, кажуть в організації, працювали у тестовому режимі. Протягом місяця до них звернулися понад 300 людей.