Сушені овочі та тушонка: на Дніпропетровщині роблять “швидкий” борщ для військових

Валерія Шостак
Софія Москаленко
Ірина Стрижка

За словами директорки Курилівського ліцею Світлани Головатої, цех відкрили разом з одним з підприємств. 
"Як результат маємо чудовий козацький борщ, до складу — сушені овочі, потрібно додати нашу смачну козацьку тушкованку й картоплю, плюс томатна паста", – розповіла Світлана. 
А от як приготувати борщ у польових умовах, — рецептом поділилася кухарка Світлана.  
"Нічого складного: просто відварюють картопельку, додають склад наш, додається тушкованка, квасолька. Після того як зварилася картопелька — 15-20 хвилин і борщик готовий ", – каже жінка. 
Однієї упаковки овочів вистачає на п'ять літрів борщу. А як до сушки додати горохову кашу з м’ясом і сухарики — то буде готовий суп. 
Овочі кладуть у спеціальну електросушарку. Так само, каже директорка ліцею, можуть заготовляти й фрукти. 
"Маємо цілющий чай з липи, яблучок, малини, смородини й м’яти", – каже Світлана Головата. 
Цех з сушки овочів у ліцеї відкрили два тижні тому. До того працівники готували м’ясні та кашеві закрутки, які також передавали військовим.  