На Львівщині ВПО та військових безкоштовно годують гарячими обідами

Наталя Забазнова
Ольга Дейнека

Щодня на кухні дрогобицької піцерії готують повноцінний гарячий обід. Ним безкоштовно годують переселенців. Валентина Журавльова приїхала з Харкова у березні. У піцерії обідає четвертий місяць.
"Мені порекомендувала сюди прийти одна дівчина з Херсонської області. Я спочатку вагалася. Потім прийшла, запитала і мені кажуть: "Звичайно приходьте". І дай їм Бог здоров’я, що вони нас смачно годують і підтримують в такий важкий час", — каже переселенка з Харкова Валентина Журавльова.
"Не тільки їжа, а надзвичайне ставлення, таке дуже тепле, дуже дружнє. Так до тебе чудово ставляться і на кілька хвилин забуваєш про війну, забуваєш про ті жахи, про те що будинок може злетіти у повітря. Вони зробили надзвичайну атмосферу", — каже переселенка з Харкова Галина Хорт. 
Власник піцерії Леонід Безсонний з Криму. Чоловік після 2014 року переїхав в Київ, потім до Львова. Тепер живе у Дрогобичі, де розпочав свій бізнес. З перших днів війни волонтерить, готуючи безкоштовні гарячі обіди.
"Ми з другого дня війни почали годувати, спочатку тероборону, волонтерів, які там допомагали. Після першої хвилі людей, які приїхали сюда, я так само зрозумів, що ми маємо допомагати людям, які приїжджають: мами, дітки. Ми годували по 300-200 людей на день", — каже власник піцерії Леонід Безсонний.
На початку війни піцерії продуктами допомагали інші волонтери, зараз обіди готують практично власними силами. Кількість безкоштовних обідів зменшили, проте не припинили готувати. Вимушені переселенці можуть пообідати як в самій піцерії, так і взяти їжу з собою.
 