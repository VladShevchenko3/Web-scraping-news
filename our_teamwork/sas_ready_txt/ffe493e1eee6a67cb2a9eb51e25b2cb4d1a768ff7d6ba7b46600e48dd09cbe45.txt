"Бути волонтером – це ділитися добром": Адам Завадський з Польщі вчергове привіз до Житомира гуманітарну допомогу

Антоніна Тугас
Таміла Бутко

Адам Завадський розповів, що допомагати Україні розпочав одразу 24 лютого у складі фонду "Дякуємо за свободу". Найпершими їхніми діями була допомога на кордоні біженцям з України дістатися родин, які їх приймали в Польщі.
 
"Найбільше запам'яталися діти, – розповідає Адам Завадський. – Була одна жінка із п'ятьма дітьми. Вона лишила їх на нас і пішла вирішувати свої паперові питання. І ми протягом декількох годин бавилися з дітьми, які нам довіряли. Також запам’яталися люди похилого віку. Вони залишалися з нами два-три дні, до тижня. Вони плакали, бо не мали, куди далі їхати".
Також польські волонтери збирали набори необхідних медикаментів – аптечки і рюкзаки для військових. Від початку повномасштабного вторгнення Росії вже передали українським воїнам понад 1000 рюкзаків і більше 300 індивідуальних аптечок. 
 
 
 
Окрім Житомира, Адам Завадський возив гуманітарну допомогу до деокупованого Херсона, а також до Ізюму, що на Харківщині.
"Місто Ізюм по кількості жителів нагадує моє рідне місто Мінськ-Мазовецький, – каже Адам Завадський. – Тому, коли я їхав туди, замислювався, а що було би, якби моє місто росіяни бомбардували? І тому це стало ще більшим поштовхом і викликали ще більше бажання допомагати".
У Житомирі польський волонтер співпрацює з благодійним фондом "Справжні українці", а також з Польськім центром освіти та науки. Цього разу Адам каже, що приїхав до Житомира у якості Святого Миколая.
"Ми побували під Житомиром у дітей польського походження – привезли їм подарунки від Святого Миколая. Ще відвідаємо дітей в житомирській бібліотеці і подаруємо їм жилети, які дозволять дітям спокійно пересуватися увечері, щоб їх було добре видно. З подарунками відвідаємо фонд, який займається глухонімими дітьми", – розповідає волонтер.
44-річний Адам Завадський волонтерством займається з 1986 року, коли ще восьмирічним хлопчиком вступив до спілки харцерів (польських скаутів – ред.) у Польщі. Нині він президент фонду "Дякуємо за свободу".
"Бути волонтером  – це ділитися своїм добром. Навіть якщо ми зустрічаємося з якимись проблемами – вони є мінімальними в порівнянні з тими, які є у людей, які постраждали від війни. І тому необхідно розуміти і бачити ці потреби і допомагати людям", – каже Адам Завадський.