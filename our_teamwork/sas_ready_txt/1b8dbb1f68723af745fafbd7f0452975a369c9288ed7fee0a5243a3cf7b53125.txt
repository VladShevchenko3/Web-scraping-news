Рівненський клуб Standup West організовує благодійний концерт на День закоханих

Наталія Стратонова

Рівненському Standup West — сім років. Від початку повномасштабного вторгнення на територію України резиденти клубу почали волонтерити, каже Павло Євчук:
"Ми купували все військовим, копали окопи на околицях міста, ремонтували авто, шили плитоноски та розгрузки, поки військові не запросили нас виступити. Кілька разів виступили для військових, підняли бойовий дух, почули від хлопців: "ви на своєму місці" і почали виступати".
"14 лютого — день закоханих. Навіть під час війни всі намагаються дотримуватись традицій. Ми розраховували, що в цей день багато пар захочуть кудись сходити, провести разом час. Чому б не з нами? Тим паче, що їхні гроші підуть на хорошу справу", — каже стендапер.
Він додає: запити від військових їхня команда отримує регулярно:
"Допомагаємо ще й нашим військовим з ППО деталями до авто, амуніцією і всім, що попросять. Своєю допомогою ми хочемо покращити мобільність реагування систем ППО у Рівному й покращити безпеку міста". 
Концерт, організований 14 лютого стане другим великим заходом, організованим волонтерами-коміками. 
"Ми не женемося за кількістю, а думаємо про якість матеріалу. Щоб підготувати матеріал на концерт, який точно сподобається, потрібен місяць. Ми пишемо, перевіряємо на маленьку аудиторію, дописуємо і перевіряємо в інших містах", — розповідає Павло Євчук.
За зібрані на 
 концерті гроші, який відбувся 6 грудня 2022 року, резиденти допомогли купити авто для 65 ОМБр, втім кожен з коміків допомагає й особисто.
"Важко сказати, скільки вже віддали бійцям. Кожен з нас — волонтер і вже багато задонатили. Особисто я віддав вже близько мільйона гривень. Нашими виступами в 2022 році ми зібрали близько 200 тисяч гривень. Поки війна — ми віддаватимемо повністю себе, щоб бути максимально корисними", — каже Павло Євчук.
 Благодійний концерт відбудеться 14 лютого о 19:00 в МПК Текстильник.