Як хореограф Тарас Гедзик в Івано-Франківську організував пошиття речей для військових

Ганна Водницька
Ілона Захарук

Від початку повномасштабної війни хореограф Тарас Гедзик організував пошиття речей для сил оборони України. Для цього за власні гроші купив швейні машинки та поставив їх у кабінеті для відпочинку.
"Ми вирішили один стіл винести, щоб на його місце поставити той інструмент, який потрібен зараз для пошиття різних речей для бійців ЗСУ і ТРО. Це — проста машинка, що робить тільки один рядок. Збирав усе окремо: стіл, машинну головку, двигун. Потім доводив до ладу", — каже Тарас Гедзик.
Допомагати хореографу почали його вихованці та їхні рідні, а також колеги. Працюють як у центрі дитячої та юнацької творчості, так і вдома.
"Я шила маскувальні куртки, до них штани, кавери, дощовики, термобілизну, спортивні штани — усе, що каже Тарас. Я курси не проходила, машинку купила суто для домашніх потреб. Війна змусила навчитися все робити", — говорить працівниця міського центру дитячої та юнацької творчості Лідія Новосьолова.
Бабуся однієї з учасниць колективу народного танцю Олександра Чуль приходить сюди волонтерити й теж шиє речі для військових.
"Починаючи з травня, весь час працюю і вважаю, що це навіть дуже добре. Бо одна справа, коли ти вдома сидиш, й інша — коли ти зайнята своєю справою. З одного боку, це — допомога, а з іншого — терапія", — каже пані Олександра.
Мати танцівниці Ольга Вишинська каже, що волонтерить у міському центрі дитячої та юнацької творчості від початку повномасштабної війни. Залишається на допомогу, коли приводить дочку на танці, а також приходить сюди, коли з'являється вільний час.
Зараз набиваємо подушки, сортуємо всі викрійки, це — спідня білизна, подушки, плащі, дощовики — різне. Чим можемо, тим допомагаємо", — говорить жінка.
Доєднуються до пошиття речей для військовослужбовців й діти. 
"Ми беремо синтепон, розпушуємо його на маленькі шматки, щоб він не був твердим, і потім запихаємо його у подушку, щоб воно рівно лягало, щоб було зручніше. Це — неважко, кожен має докласти якусь частинку душі для перемоги України", — каже вихованка центру Катерина Мельничук.
Тарас Гедзик розповідає, що на початку своєї діяльності тканину для пошиття речей купував за власні гроші. Зараз, каже, найчастіше з цим допомагає громадська організація "Нові крила", а також знайомі та інші благодійники.
"Ця біда стосується кожного, і в єдності — сила народу, тому українці — це незламна нація. Це величезна перевага нашої нації — підтримка одне одного", — говорить хореограф.