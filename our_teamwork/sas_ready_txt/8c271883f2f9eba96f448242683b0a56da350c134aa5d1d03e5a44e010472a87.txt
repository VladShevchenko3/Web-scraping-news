Розмальовує гільзи, щоб продати на аукціоні. Дочка бійця з Прикарпаття збирає гроші на авто для 102 бригади

Руслана Полівчак
Ілона Захарук

Стріляні гільзи доньці привіз тато з передової на Запорізькому напрямку, коли приїхав у першу відпустку.
"Ми з ним не бачилися більше, ніж пів року, і гільзи я теж вперше бачила за життя. Я мала уявлення, що це — як дволітрова пляшка. Тато привіз їх нам. І я поділилася з одногрупницями — сказала про цей проєкт допомоги ЗСУ. Ми вирішили їх розмалювати, втілити наші ідеї й заробити гроші на підтримку наших прикарпатців, наших воїнів", — розповідає Вікторія Матвієнків.
Грішми, які вторгують, Вікторія хоче допомогти придбати автомобіль бригаді, у якій воює її батько.
"Ти усвідомлюєш, що вони привезені звідти — із зони бойових дій, де максимально страшна картина відбувається. Мені було приємно побачити запал в очах батька, коли він приїхав. Коли я розмалювала, ці гільзи трохи стали частинкою позитиву. Бо війна має дуже страшний вигляд, а ми хочемо показати, що це — наша історія, про яку ми не повинні забувати. І сподіваємося, що ці гільзи через 100 років хтось побачить і вони нагадуватимуть про важкі часи", — ділиться донька військовослужбовця 102 окремої бригади сил територіальної оборони ЗСУ.
На гільзі Вікторія зобразила Кремль у вогні. Дівчина каже, що "втілила більшість мрій українців".
"Мій батько показував наші роботи своїм побратимам. Вони оцінили. Тепер теж хочуть такі гільзи собі на пам’ять", — каже Вікторія.
Студентки — майбутні дизайнерки. Дівчата розфарбували гільзи за день. Маркером нанесли ескіз та покрили його акриловими фарбами. На гільзах зобразили квіти, українські орнаменти, українок, Тараса Шевченка та уривок його поезії. 
"Я намалювала такого Шевченка-супермена, якого знає весь світ, і дуже красиві слова: "І на оновленій землі врага не буде, супостата, а буде син і буде мати, і будуть люди на землі", — розповідає студентка Софія Рибчинська.
Онлайн-аукціон на Facebook-сторінці університету уже розпочали. Стартували з ціни — 300 грн за гільзу. 3 листопада станом на 16:00 найвища ставка, яку запропонували за лот, — 5 тис. грн. Переможців визначать 11 листопада опівдні, каже Вікторія Матвієнків.