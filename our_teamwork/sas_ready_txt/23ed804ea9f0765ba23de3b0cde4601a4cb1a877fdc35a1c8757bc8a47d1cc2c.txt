Гроші на генератор для військових: семирічна черкащанка організувала доброчинний ярмарок

Катерина Костюк
Вікторія Будавіцька

 
 
Готувати дріжджове тісто семирічну Марійку Шемшур вчила бабуся. Технологію його виробництва другокласниця знає напам’ять. Аби нічого не наплутати, рецепт тіста Марійка записала під диктування бабусі Валентини. 
Бабуся дівчинки має понад 30 років стажу кухаря-кондитера і нині свій досвід передає внучці. Коли разом готують, підтримують одна одну піснею. Адже, попри захоплення випіканням, дівчинка мріє стати співачкою. Якось, готуючи, Марійка запропонувала продавати випічку, аби зібрати кошти для військових, розповіла бабуся.
Мама Марійки, Оксана, нині в декреті з п'ятимісячним Макаром. За її словами, разом із чоловіком вони неодноразово говорили при доньці про допомогу військовим:
"Звичайно, я думаю, вона бачила наше ставлення із чоловіком, і вона з нас брала приклад і переймала це. Ідея з ярмарком, з випічкою, — це її ідея, ми її підтримали і бабуся, звичайно, також".
На першому ярмарку господині вторгували дві з половиною тисячі гривень та віддали їх волонтерам, прокоментувала бабуся Марійки. У перспективі такі заходи планують організовувати систематично.
"Плануємо проводити такі ярмарки надалі, бо сказали нам, що треба генератори. Однак, грошей зібрали недостатньо, тож ми будемо продовжувати такі заходи", — зауважила Валентина Валетенко.  
В асортименті борошняних виробів господині себе не обмежують. Вони розповіли, що найбільше людям подобаються пиріжки та піци.
Семирічній волонтерці подобається робити добру справу. Дівчинка знає, чому допомагає військовим:
"Я хочу, щоб вони якнайшвидше перемогли та прийшли вже до своїх діточок і жінок".