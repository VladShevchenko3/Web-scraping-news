Майже 15 тисяч людей у Луцькій громаді отримали продукти та засоби гігієни від благодійників

Наталія Воскресенська

Допомогу отримували переселенці та вразливі категорії населення, – розповів Суспільному представник фонду, священник УГКЦ Роман Бегей.
"Допомога є різна: набори дитячі, для сімей, індивідуальні, продуктові набори, допомога для людей з особливими потребами", – каже Роман Бегей.
Спершу, з його слів, допомогу надавали для всіх охочих, а згодом обрали певні категорії, які на думку благодійників її найбільше потребують.
"Вдалися до такої позиції, що треба обрати певні категорії найбільш вразливі.
Це – інваліди І та II груп, матері, які виховують самі дітей, ті особи, які перебувають у дуже тяжких обставинах. Такі категорії ми сепарували і стараємося надавати їм допомогу", – сказав священник.
Центральний офіс "Карітас-Волинь" розташований  у Нововолинську. Приміщення для роботи у Луцьку надала міська рада. На волонтерських засадах із переселенцями тут працюють фахівці департаменту молоді та спорту, – сказав директор департаменту Володимир Захожий.
Наразі, зі слів представника фонду Романа Бегея, надання такої допомоги тимчасово призупинили та відновлять у лютому.