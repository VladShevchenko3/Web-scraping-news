Шиють одяг для захисників: як на Черкащині підприємиці стали волонтерками

Катерина Костюк
Вікторія Будавіцька

 "Перші балаклави ми пошили із флісових пледів зеленого кольору. Їх ми шиємо хлопцям, які перебувають на фронті, а шапочки тим, хто в госпіталях лежать. Їх треба багато, а фліс купити дуже дорого, тож ми зробили збір коштів і вже за цей збір купили один рулончик. Навіть, коли я написала «Стоп, збір!», люди все одно надсилали гроші й за цей час ми купили ще один рулончик", — розповіла пані Лариса.
 
Першою помічницею у волонтерстві для Лариси стала її донька Ірина. На двох швейних машинках встигають виготовляти товар і для свого бізнесу, і для армії, розповіла Ірина
Долучилась до справи жінок швачка Ірина Кикоть. Її чоловік нині боронить Україну, а до мобілізації вони разом відшивали плитоноски та розгрузки. З її слів, з початком холодів шиє балаклави на прохання самих військових:
"Хлопці пишуть: дівчата — треба! Ми нашили, склали й особисто моєму чоловікові відправиться незабаром 22 штуки. Це на його підрозділ".
Маскувальні шапки губляться та розтягуються, відтак, зайвими вони не бувають. А часу на виготовлення потрібно небагато, пояснила Ірина Кикоть. 
Разом із головними уборами, жінки шиють спідню чоловічу білизну на липучках для військових госпіталів, спальні мішки, прапори. Роздають одяг переселенцям, який приносять в магазин жителі Червоної Слободи та навколишніх сіл.
"Оскільки у мене виробництво постільної білизни, це моя цивільна робота, якою я займалася, вона мені приносить прибуток. Але на час війни я переключилася на допомогу українським солдатам".
Вдома волонтерки варять тушкованку та виготовляють окопні свічки, додала донька. Мама не любить зайвий раз розповідати про свою доброчинність, зазначила Ірина: нині вона стала опорою та прикладом для односельців, та передусім мама та донька є підтримкою одна одній.
 