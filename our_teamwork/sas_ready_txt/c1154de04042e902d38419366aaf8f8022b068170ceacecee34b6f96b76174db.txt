"Ми були за 2 км від обстрілів". Як волонтери "Магурки-Трінар" допомагають бійцям на фронті

Наталія Димніч

Волонтери "Магурки-Трінар" співпрацюють з підприємцями, які допомагають забезпечити українських воїнів продуктами, засобами гігієни та спецтехнікою. Але основні гроші до фонду залучають через співпрацю з храмами Прикарпаття.
Для цього волонтери 
. Перший благодійний ярмарок провели з отцем Михайлом Віхтем при храмі Зіслання Святого Духа на вулиці Коновальця у Франківську. За гроші придбали Volkswagen Т4 і передали на передову.
"Тоді я подумав, чому б нам не долучити до збору грошей підприємців, які мають сувенірну продукцію, посуд — те, що роблять у Косові, Кутах. Я поїхав туди, привіз половину буса. На Коновальця, поблизу церкви Зіслання Святого Духа, організували ярмарок. Цього разу збирали гроші на генератори", — каже Юрій Бойчук.
Кожен може підійти, взяти товар, але заплатити, скільки може: хтось — 5 грн, хтось — 500.
Згодом засновники фонду почали варити буржуйки для ЗСУ. Робили це в Косові, Городенці й Рогатині. Зараз, говорить Юрій Бойчук, потреб у буржуйках на фронті нема.
Волонтери "Магурки-Трінар" передали захисникам
рації Motorola 4800, комплекти військового одягу, розкладачки, спальні мішки.
"З кожної поїздки ми привозимо підписаний бійцями прапор бригади. У мене зараз є близько 15 таких прапорів", — розповідає волонтер.
Під час крайньої поїздки під Бахмут волонтери привезли бійцям форми, ліки, окопні свічки, маскувальні сітки й продукти. 
Допомогу військовим збирали й везли разом із парохом храму Богоявлення Господнього у Франківську отцем Зеновієм Слоїком. Волонтерами на прифронтових територіях опікувалися місцеві греко-католицькі священники.
"Ми ночували у декана. Священники, які зараз проводять богослужіння у Краматорську, вчилися в Івано-Франківську. Під Бахмутом розвантажили допомогу нашим хлопцям і поїхали в шпиталі — Мирноград, Краматорськ. Щодня служили по три служби Божі. Так чотири дні — у різних медустановах. У Краматорську є три госпіталі. Там з лікарні на Пасічній працюють хірург та медсестри", — розповідає Юрій Бойчук.
Чоловік каже, що наші поранені бійці добре забезпечені в прифронтових госпіталях.
"Кожен звідси намагається поїхати до них. В госпіталі Мирнограда склади забиті до стелі ящиками з продуктами. Ми теж привезли харчі, а ще — малюнки дітей з Прикарпаття", — каже волонтер.
У крайній поїздці на Бахмутський напрямок волонтери "Магурка-Трінар" мали можливість поспілкуватися з місцевими людьми. Юрій Бойчук розповідає, що у селах місцеві добре ставляться до волонтерів, намагаються розмовляти українською.
"Знаки під Бахмутом усі замальовані. Якщо не знаєш місцевості, можна до мо***лів виїхати. Ми були у наших захисників за два кілометри від обстрілів. Вони нас борщем пригощали. Наші священники правили там службу Божу. Хто хотів, сповідався. Потім пообідали разом", — ділиться спогадами волонтер.
Чоловік каже: у прифронтових населених пунктах є електроенергія. Воду подають на дві години раз у три дні.
"Дороги дуже гарні. Набагато кращі, ніж у Франківську. У селах — такий асфальт, як у нас на головних вулицях у місті. Погані дороги починаються хіба за пів кілометра до місцевості, де ведуться бої", — розповідає Юрій Бойчук.
А ще волонтер додає: "Там, де з’являються наші військові, одразу піднімають ціни. Наприклад, пачка цигарок у них коштує 120 грн, якщо у Франківську — 30 грн. Шаурма коштує 150 грн, кава — 35 грн".
За словами Юрія Бойчука, на передовій бійці зараз відчувають потребу у військовому одязі.
"Просять штанів, бо вони у болоті фактично воюють. Просять генератори, взуття, шкарпетки теплі. Веземо іноді навіть не військове взуття, але обираємо колір "під берці", — говорить Юрій Бойчук.
Також є потреба у маскувальних сітках, автомобілях, спецтехніці.
Волонтери "Магурки-Трінар" планують їздити щотижня на передову до українських військовослужбовців.