"Всі згуртувалися". Як франківець Роман Лазорик волонтерить у Дніпрі, поблизу місця падіння російської ракети

Ірина Каразуб

15 січня хлопець приїхав у Дніпро, щоб провідати бабусю. Про атаку РФ на місто дізнався у поїзді. Роман не зміг залишитися байдужим та 16 січня о 5:00, коли завершилася комендантська година, вирушив на допомогу. 
"Той будинок — 20 хвилин ходу від моєї бабусі. О 5 ранку я вирушив туди, кажу: "Долучіть мене до якої-небудь роботи, хочу допомогти, — пригадує Роман Лазорик. — Наразі працюю на польовій кухні. Ми допомагаємо годувати рятувальників, працівників поліції, постраждалих. На місці працюють багато організацій, волонтерів. Люди згуртувалися і допомагають, чим можуть".
Вранці 17 січня Роман прийшов з нічного чергування, щоб перепочити та згодом знову повернутися на своє робоче місце.
"Там жах, що твориться. На автобусну зупинку люди приносять квіти та свічки, іграшки. Поруч надзвичайники витягують загиблих та живих. Коли все бачиш, то стає моторошно. Цілого під'їзду немає, люди — без елементарних речей. Все через цього терориста Путіна", — говорить Роман Лазорик.
Хлопець каже, що він на кухні — єдиний з Івано-Франківська, тому люди здивовані, коли чують, звідки він приїхав. У рідному місті Роман також волонтерить — допомагає переселенцям, людям у скруті у "Спільноті святого Егідія", плете сітки для військових в різних організаціях. 
У 2015 році Роман також воював на сході України вісім місяців. Згодом його комісували. Волонтер каже, хоч не може продовжити службу, робить усе можливе задля перемоги.
 