Аби зігріти захисників на передовій: черкаські волонтери підготували різдвяні подарунки

Катерина Костюк
Тетяна Недбайло

 
У комітеті пані Таміла шиє ковдру: поки немає світла — зшиває вручну, опісля, коли його ввімкнуть – допомагає швейна машинка.
Без перепочинку, як зазначила пані Ольга, відразу беруться за виготовлення ковдр. Взимку вони найбільше мають попит. Жінка сподівається, що бійців зігріватимуть не лише теплі ковдри, а і любов, яку вони вкладають в усе, що роблять:
"Думаємо, щоб їм було тепло. Ми ж розуміємо, що їм тяжко. А чим ми можемо допомогти? Тільки щоб тепліше їм було і краще".
На подушках – нашивки-сердечка, у конвертах – обереги для захисників, а для бійців-дівчат – рожеві в’язані шкарпетки. Хочеться, аби у період новорічних свят кожен відчув турботу, пояснила волонтерка Любов Здоровенко:
"У нас є Ольга Йосипівна, яка плете шкарпетки, по 50 штук приносить. Наші жінки, у кого є на війні діти чи онуки — дуже вразливі, дуже вболівають за них".
На прохання військових волонтери комітету виготовили аптечки. Пів сотні таких уже відправили на фронт:
"Ми шиємо їх із відходів камуфляжу, буває, що однотонна тканина підходить".
Серед подарунків також є кікімори та маскувальні сітки. Усе це – для потреб захисників на Бахмутському напрямку, пояснив офіцер цивільно-військового співробітництва пан Валентин:
"Я дякую цим людям, які виручають постійно. Мабуть, понад сотні разів. Вони не дають зброю, але вони дають те, що теж рятує життя, те, що допомагає воювати і перемагати".