У ліцеї Франківська облаштовують душові кімнати, кухню й туалети для 120 переселенців

Діана Яців
Ілона Шевченко

Ганна Федосова переїхала з Харкова в Івано-Франківськ. Жінка приблизно сім місяців живе в цьому ліцеї.
"Холодно, сиро, мерзнемо. Ширми поставили, щоб одне одного не бачити. Нас годують тричі на день, але продукти докуповуємо", — розповідає Ганна Федосова. 
Проєктний офіцер Міжнародної організації з міграції Стефан Герантоку каже, що зараз в ліцеї переобладнують одне приміщення під кухню. За його словами, ремонт планують завершити за два тижні. 
"Встановимо нову вентиляційну систему, меблі та поверхні для приготування їжі. Ми поклали нову плиту, а також встановили проводку і розетки", — говорить Стефан Герантоку.
За словами інженера обласного представництва Міжнародної організації з міграції Романа Попизенка, окрім кухні, в приміщенні ліцею облаштували санітарні кімнати. У спортзалі живуть найбільше переселенців, тому там поставили ширми та розетки, а людям дали фени, праски, мікрохвильову піч та гігієнічні набори. 
"Для мене — це особистий проєкт, бо коли на початку березня я із сім'єю приїхав в Івано-Франківськ, ми приблизно два-три тижні прожили в кабінетах цього закладу", — розповідає Роман Попизенко. 
За словами директора Руслана Куриндаша, ліцей — один з перших, куди поселили внутрішньо переміщених людей.
"Зрозуміло, що тоді ми могли зробити прості душові кабіни, забезпечити переселенців ліжками та ковдрами — всім, що заносили волонтери. Тепер завдяки Міжнародній організації з міграції це все більш сучасно і комфортно", — каже Руслан Куриндаш. 
Керівниця Івано-Франківського хабу Міжнародної організації з міграції Євгенія Коваленко каже, організація підтримує понад 35 колективних центрів для внутрішньо переміщених людей в Івано-Франківській області. У 31 з них проводять частковий або капітальний ремонт.