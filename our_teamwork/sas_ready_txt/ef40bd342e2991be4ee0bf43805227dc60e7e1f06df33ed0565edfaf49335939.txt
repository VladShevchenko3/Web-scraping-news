Виготовляє для усіх охочих цифрові портрети. 10-річний айтівець з Кіровоградщини донатить гроші на ЗСУ

Вікторія Волошаненко

Гліб Гонтаренко – четвертокласник Добровеличківського ліцею "Інтелект". Говорить: його цікавлять не тільки комп’ютерні ігри, а й цифровий світ зсередини. У жовтні минулого року став слухачем Вінницької IT-академії. Там займається вебдизайном: робить листівки й рекламу. У листопаді захопився NFT-картинками. "Вони зараз дуже популярні, а мені хотілося чогось сучасного", – каже школяр. 
NFT – це абревіатура від англійського терміну "non-fungible token". У перекладі означає "невзаємозамінний токен". Це одиниця обліку в цифровому світі. Токен – родич криптовалюти, але за своєю суттю більше схожий на акції на біржі. 
За допомогою токенів можна створити цифровий зліпок для будь-якого об’єкта: відео, музики, картинки й фотографії. Кожний NFT унікальний. Його неможливо ні вкрасти, ні підробити. Особливо стали популярними зображення мавп. Деякі (зі спеціальних колекцій) коштують по кілька тисяч доларів.
Гліб виготовляє саме такі картинки. Спочатку робив аніме, потім перейшов до мавпочок. Для цього використовує спеціальний додаток. "Я відкриваю фото людини й роблю картинку, близьку до нього", – каже школяр. Цифрові портрети оцінює в 500 гривень. Від листопада продав понад сотню картинок.
 
 
Монетизувати захоплення Глібові порадили мама і її подруги. Зі слів мами Тетяни Нехайчук, вона якраз перебувала з сином у Києві й зустрілася з двома приятельками. "Ми сиділи втрьох, і Гліб зробив картинки, схожі на моїх подруг. З цього все й почалося. Усім дуже сподобалося. Дівчата сказали, що Гліб передав їхні емоції. Потім він також і мені зробив картинку. Подруги сказали: "Ти ж їх можеш навіть продавати". Ми виставили картинки на 
 і почали надходити перші замовлення".
Зі слів Тетяни Нехайчук, син і до виготовлення цифрових мавпочок донатив на Збройні Сили з тих грошей, що йому давали батьки й інші родичі. "Спочатку Гліб допомагав добровеличківським волонтерам. Вони навіть йому грамоту на перше вересня вручили, – розповідає мама. – Потім почав переказувати гроші кропивницьким волонтерам  – Тетяні Бородіній і Krop:hub. Вони збирали на автомобіль і рації. Він і зараз періодично передає. Спочатку скидав з кишенькових грошей, потім з тих, що заробляє".
Щоб далі розвивати виробництво мавпочок – цифрових портретів на основі фотографій, а також запустити інші проєкти, Гліб Гонтаренко готує сайт. Зі слів мами Тетяни Нехайчук, це ідея її колишнього одногрупника. "Він займається просуванням бізнесу і запропонував монетизацію. Сайт стане основою для невеликого бізнесу, щоб дитина спробувала свій стартап", – каже Тетяна Нехайчук. 
Також Глібові написав у соцмережах київський ілюстратор. Він запропонував школяреві  малювати вручну, не лише за допомогою конструктора-додатка. Для цього є спеціальні графічні планшети. У разі коли Гліб почне цим займатися, то він зможе надсилати свої малюнки ілюстраторові.
Окрім вебдизайну і NFT-картинок, Гліб Гонтаренко також цікавиться криптовалютою і біржею. Каже, хоче освоїти онлайн-платформу для торгів Binomo.