Хмельничани відправили допомогу до Бахмуту

Олена Коновалова
Вікторія Мельник

Волонтер Сергій Бабак привіз допомогу від жителів Ізяславської громади. Чоловік розповідає, у Хмельницькому  продукти перезавантажать. Далі їх відправлять українським військовим під Бахмут.
"Готову продукцію і напівфабрикати, таке: картопля, яблука. Все, все, у кого що є, люди все несуть. Для перемоги нічого не шкода", — розповідає Сергій Бабак.
Вареники, нарізані складники до салату «Олів’є», пиріжки та інші смаколики передасть на передову українським захисникам військовослужбовець Олександр. Чоловік каже, страви господині Хмельниччини готували для військових на свята.
"Щоб вони почували себе, як вдома. Мали від нас якийсь радісний настрій на Новорічні та Різдвяні свята. Ми попередньо зробили замовлення, що хлопці захотіли й жінки, ті, що проживають у Хмельницьких громадах, на замовлення хлопців наробили, бачу: олів’є, зрази, голубці, торти купили", — каже Олександр.
Для українських військових принесла енергетичні батончики власного приготування волонтерка. Жінка каже, допомагає фронту з перших днів повномасштабної війни.
"Плетемо сітки з дівчатами, але випадково почула про потрібність енергетичних батончиків, дізналася, як їх робити й з того часу роблю", — розповідає Ліана Галян.
Збирають  допомогу військовим на фронт та жителям прифронтових територій волонтери громадської організації "Захист – об’єднання волонтерів". Сьогодні та завтра відправляють автомобілі, завантажені продуктами харчування та найнеобхіднішим, розповідає  голова організації Катерина Луцик.
"На напрямок Бахмуту буде їхати сім автомобілів завантажених, в Херсон також буде їхати бус і на Харківську область. Тобто, дуже багато машин перед самим Новим роком їдуть, щоб максимально розвести, по-перше, те, що просять запити військові", — каже Катерина Луцик.
Теплі ковдри, продукти харчування, зокрема консерви та крупи, повезуть для жителів звільненої Херсонщини, розповідає керуючий відділом волонтерського об’єднання "захист" Олег Супрунов.
"Тут є ячмінна, є пшенична крупа, є борошно і ми, за потреби відправляємо", — каже Олег Супрунов.
Катерина Луцик каже, дорога на фронт не завжди безпечна. Волонтери, які везуть допомогу, потрапляли під обстріли.
"Звісно, вони їздять в засобах захисту. Це люди, які давно їздять, тобто вони не вперше, тобто вони обстріляні, вони знають, як поводитися. Куди можна їхати, куди не можна, і, що робити, у випадку обстрілу", — розповідає волонтерка.
Катерина Луцик каже, цього разу вперше відправлять допомогу для Пунктів незламності Бахмута.