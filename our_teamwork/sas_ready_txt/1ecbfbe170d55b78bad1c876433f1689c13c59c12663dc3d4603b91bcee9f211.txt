У громаді на Житомирщині дошкільнята разом з дорослими сплели маскувальну сітку для ЗСУ

Олена Слободенюк

За її словами, сітку сплели за кілька днів, аби передати її військовим максимально швидко.
"Сама ідея не нова, бо наша громада зараз – це єдиний волонтерський рух. У нас багато хто плете сітки, в тому числі, і по всіх навчальних закладах. Напередодні нам вчергове прийшло замовлення на сітку, і дітки дошкільного навчального закладу "Калинонька" із села Хажин активно долучилися до цієї роботи. Сітку ми плели для одного з наших земляків – Анатолія з села Терехове, який зараз воює у лавах ЗСУ на сході України. Серед вихованців ДНЗ, які плели цю маскувальну сітку, був також і онук Анатолія. Звісно, що самі діти не можуть сплести сітку. Вони плетуть її разом з вихователями та помічниками вихователів. Долучаються також дорослі – зокрема, батьки. Конкретно цю сітку сплели за кілька днів", – говорить Наталія Семенюк.
Основу для сіток робить один із жителів громади. Також допомагають місцеві рибалки. Матеріалом для плетіння сіток слугує одяг, непридатний для використання. Його розрізають на стрічки, з яких плетуть сітки.
"Доставляємо сітки ми напряму тим військовослужбовцям, які нам їх замовляють: передаємо тими, хто приїздить у відпустку, або ж відправляємо "Новою поштою". Конкретно цю сітку ми робили дуже швидкими темпами – 30 грудня ми її закінчили і одразу ж відправили нашим військовим", – розповіла Наталія Семенюк.