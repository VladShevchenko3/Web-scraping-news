13-річна Вероніка обрізала і продала своє волосся, щоб перерахувати гроші ЗСУ. СУСПІЛЬНЕ | ЛЮДИ

Антоніна Тугас
Таміла Бутко

Волосся довжиною 57 сантиметрів та вагою 145 грамів Вероніка ростила з самого дитинства, каже Наталія. Жодного разу не підстригалася.
 
 
"Хотіли зробити наш маленький внесок з дитиною, щоб скоріше була перемога. Ми побачили в інтернеті відео, як дівчинка зробила такий важливий крок. Я показала дитині. А вона каже – мама, я теж хочу. Волосся в неї з самого дитинства не підстригали. Вона у нас навчається у спеціалізованій школі для нечуючих дітей. В нашій школі у неї були найдовші коси. Дуже люблю ці коси. Ну і боляче розставатися, але ми розуміємо, що це потрібно", – сказала Наталія
Грузіцька і додала, що купив волосся один з львівських підприємців.
"Волосся в дівчинки гарне від природи, блискуче, – розповідає перукарка Наталія Федорченко, яка обрізала дівчині волосся. – І вже такий вік, що їй буде цікаво поміняти імідж. Буде класичне каре. І зараз ми побачимо, як вона поміняється".
 
 
 
Після стрижки Вероніка сказала, що подобається собі. А волосся вирішила обрізати і продати, бо хоче, щоб була перемога.
Гроші, 6500 гривень, які дівчина отримала за своє волосся, вона передала волонтерці Галині Кострікіній, яку родина Грузіцьких знає вже сім років.
"Це чудово, – каже волонтерка, – тому що, це 11 комплектів термобілизни, яку ми одразу ж і замовимо. І вона найближчим часом поїде на Бахмут".
 