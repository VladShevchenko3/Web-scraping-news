Як в Івано-Франківську працює дитячий простір від UNICEF "Спільно"

Руслана Полівчак
Наталія Олексієнко

Марк з родиною переїхав у Франківськ з Маріуполя. Незабаром йому виповниться три роки. На заняття у простір хлопчик ходить майже місяць. За словами його мами — Альони Льовочкіної, це — гарна адаптація для малюка у новому середовищі.
"Марку сподобалося гратися з дітками. Ми зараз готуємося до дитсадка. Тому це — ніби пробне заняття. Діти й ліплять, і вирізають, і руханки є", — розповідає Альона Льовочкіна.
Кілька разів на тиждень у просторі проводять заняття з української та англійської мов. Також організовують ігрові вечірки й заходи до свят. Найбільшу увагу, за словами адміністраторки Анни-Марії Марченко, приділяють творчості — виготовляють оригамі, листівки, малюють. Працює простір щодня з 10:00 до 19:00.
"Насамперед до нас приходять на заняття. Також заходять, якщо мають вільний час. Максимум, який в нас був, це, напевно, п'ять годин, коли батьки просто не могли забрати дітей. Тому що є, наприклад, компанії діток, які до нас приходять протягом довгого часу, вони одне одного знають. Були випадки, коли вже 19:00, нам всім треба йти додому, але просто дитину не могли забрати", — каже Анна-Марія Марченко.
Двічі на тиждень з дітьми займається психолог. Психологиня Тетяна Обоянська розповідає, що зустрічі проводять окремо для малюків від двох до чотирьох років та від п'яти до восьми. Спеціалістка каже, що в такому віці вся взаємодія відбувається через гру. Тетяна Обоянська пояснює, що заняття спрямовані більше на розвиток дітей, аніж роботу з їхнім психологічним станом. Однак, за необхідності, пропонують батькам свою допомогу.
"Якщо виявляємо, що діти потребують глибшої роботи, то ми проводимо бесіди з батьками й пропонуємо вже індивідуальні заняття, де ми можемо вже більш докладно допомогти. Також можемо батькам надавати рекомендації, що робити для тієї чи іншої дитини: які ігри чи методи застосовувати, щось більш індивідуальне", — розповідає психологиня-волонтерка Тетяна Обоянська.
Наталія Мочкодан працює сімейною лікаркою, але через любов до дітей прийшла волонтеркою у проєкт. Вона оглядає дітей, яких приводять у простір. 
"Хто звертається з батьків, я їх перенаправляю в заклади охорони здоров'я, здебільшого державні або комунальні. Кому потрібно, даю консультацію вузьких спеціалістів. Люди приїжджають сюди, вони не знають міста, не знають закладів, не знають, де які спеціалісти є. Ми їм надаємо адреси, номери телефонів реєстратури, де вони можуть записатися", — каже Наталія Мочкодан.
За словами адміністраторки Анни-Марії Марченко, зараз планують створити в Івано-Франківську другий такий простір.