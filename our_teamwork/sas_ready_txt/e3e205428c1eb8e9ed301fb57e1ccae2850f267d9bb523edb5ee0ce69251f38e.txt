В Одесі переселенці з Нової Каховки приготували понад тисячу святкових пряників для військових

Анна Стебловська

 
 
1200 пряників за два дні — саме таку кількість смаколиків приготували для військовослужбовців на новорічні свята волонтери.
"Ось зараз ми зібралися для того, щоб зробити для наших військових, про яких ми турбуємося, а саме для 18 окремого батальйону морської піхоти, для полку зв’язку і для 183 окремого батальйону легкої піхоти. І робимо ми — це Асоціація жінок України “Дія” разом з вимушеними переселенцями Нової Каховки, яка зараз під орками, скажемо так.
Дивіться, у нас же ж ці пряники це як серце. Бачите? І самі його розмалюємо, і напишемо “дякую”. А це наші військові і ми їм тут тризуба намалюємо, і теж напишемо "до перемоги", — розповіла голова Всеукраїнської ГО "Асоціація жінок України "Дія" Наталія Делієва.
 
 
Керує процесом виготовлення пряників пекарка Галина Попова. За її словами, для приготування пряників потрібно житнє борошно, пшеничне борошно, мед, вершкове масло. Обов’язково необхідні спеції — це кориця, гвоздика, цедра цитрусових. Також йде яйце і вода. Після цього робиться заміс.
  
 
 
"Після того, як ми отримали готове тісто, ми беремо його шматочок, нам його треба розкатати. Для цього в нас є спеціальна машина. Пряники ми відформували. Вони готові вже випікатися. Вже минуло 12 хвилин. Наші пряники рум’яні, готові. Ми їх дістаємо з печі", — пояснює пекарка. 
 
 
Перед тим, як прикрашати пряники, кожен висловив свої побажання військовим.
"Нехай ці пряники будуть заряджені любов’ю і нашими найкращими побажаннями. Дай Бог їм здоров’я, нехай всі повертаються живими. Багато їм сил, щоб вони перемогли ворога і прийшла перемога, щоб ми були вільні та щасливі", — каже Наталія Делієва.
 
 
Долучилися до процесу переселенці з Нової Каховки.
"Я розмальовувала його з великою любов’ю, великою вдячністю, для наших військових. Ми їх дуже цінуємо, ми дуже вдячні за їх роботу. Я думаю, що кожен з нас може працювати на своєму фронті, навіть ось таким маленьким простим виготовленням пряничків, допомогти нашим військовим, а вони допоможуть нам швидше повернутися додому", — каже переселенка з Нової Каховки Поліна.
 
 
"Нашим військовим я бажаю сил, витримки, перемоги. Я хочу, щоб вони знали, що ми цінуємо кожного з них. Ми цінуємо їх роботу. Одеса зустріла дуже щиро, відкрито, як мама. Ми дякуємо всім благодійним організаціям, людям, яких ми зустріли тут в Одесі. Звісно ми хочемо додому, бо дома на нас чекають батьки, вони залишились  в окупації, це важко, ми тут, вони там. У нас така була різдвяна традиція, ми завжди збиралися за одним столом, а зараз так", — розповіла переселенка з Нової Каховки Олена Бігунова.
 
 
"Ми хочемо зі всією нашою любов’ю, з гарним настроєм передати нашим військовим, які зараз перебувають у найгарячіших точках нашої країни, частинку нашого тепла, нашої любові", — зазначила членкиня ГО "Асоціації жінок України "Дія" Ганна Тихонюк.
 
 
 
 