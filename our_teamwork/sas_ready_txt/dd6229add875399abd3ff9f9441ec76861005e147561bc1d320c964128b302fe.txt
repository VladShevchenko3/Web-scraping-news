Вивозив людей з-під обстрілів: мати харків'янина добивається статусу члена сім'ї загиблого волонтера

Марія Солодовнік
Дмитро Гребінник

З перших днів війни Антон із напарником займався евакуацією з Харкова. За цей час вивезли близько трьохсот людей, згадує молодший брат Денис. За 15 хв до загибелі Антона Денис говорив з братом востаннє.
"Я з ним щодня спілкувався, і він мені щоразу те саме відповідав: "Я з Харкова нікуди не поїду, тут багато людей, їм треба допомогти, їх треба вивозити". Як кажуть, у темні часи проявляються світлі люди. Мабуть, я тільки так можу пояснити", — говорить Денис. 
Денис та його сім'я були першими, кого Антон вивіз з Харкова.
"До війни Антон був промисловим альпіністом протягом 5-8 років. Утепляв будинки. Під час останньої розмови був спокійним. Сказав, що ми все відбудуємо за рік-два. Він сказав: "Я тут до кінця". Був готовий по 20-30 рейсів робити щодня й вивозити людей. Я дуже ним пишаюся", — говорить Денис. 
Мати Антона Галина Гавриленко згадує: допомагати людям син прагнув з дитинства. 
"Це була його сутність. Коли він був маленьким, одна жіночка запропонувала: "Антоне, на тобі яблучко". Чого ти не їси? — за кілька хвилин питає. "Ні, у мене є Марійка, є Катя і Денис". Він ніколи не візьме, поки не поділиться", — говорить Галина. 
Антон загинув 16 березня під обстрілом біля будинку №50 на вул. Леся Сердюка. На будинку, куди влучив боєприпас, планують створити стінопис пам'яті Антона. 
По компенсацію на поховання сина родина звернулася у жовтні. В управлінні вказали на те, що термін звернення — пів року — минув. Жінка каже, має інвалідність, хворіла, і подати документи раніше не змогла.
"Стан здоров’я був критичний, бо забирали навіть у реанімацію, і мені було дуже-дуже зле", — говорить Галина Гавриленко.
Щодо статусу члена сім’ї загиблого волонтера в управлінні соцзахисту відмовили, пославшись на постанову 2015 року: "Мені сказали, що я не можу мати такий статус, я не маю права на фінансову допомогу, бо є наказ. Він стосується тільки тих волонтерів, які загинули в Луганській або Донецькій області". 
Разом із журналістами Галина вдруге прийшла до управління соцзахисту населення Індустріального району. Цього разу її прийняла начальниця Олена Сушкова. Відповіді підлеглих під час першого звернення матері волонтера коментує так: "Я не була свідком цієї розмови, я не знаю, де відбувалася ця розмова. Тому що офіційно за журналом обліку Галина Миколаївна не зверталася". 
Сушкова попросила Галину написати заяву за усіма вимогами й зняла копії документів.
"У нас в управлінні всі питання з’ясовуються під час прийому, але є такі питання, які потребують додаткового вивчення. У тому числі це — про статус, тому що воно нас первинне. У період бойових дій волонтери — у нас ще таких питань не було", — сказала Олена Сушкова. 
Чи отримає родина статус та виплату, відповісти на це в управлінні повинні за півтора місяця, каже Сушкова.