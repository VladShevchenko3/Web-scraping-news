Як волонтери Херсонського хабу в Івано-Франківську готують сухий борщ на фронт

Діана Яців
Оксана Василик

Херсонка Юлія Ястребова від червня 2022 року виготовила і передала на фронт 980 л заготовок на сухий борщ. Раніше у Херсоні жінка сушила фрукти та кавуни.
"Я була в декреті й робила солодощі — сушила кавуни, фруктові чипси. Коли переїхала, не могла знайти собі місця, шукала, чим можу бути корисною. Пішла, здала кров, але я розуміла, що цього замало", — розповідає Юлія Ястребова.
Усі сушарки залишилися в Херсоні, тому за виплати переселенцям від держави Юлія придбала такий пристрій і вирішила готувати страви для військових. Жінка купляє овочі за гроші, що їй надсилають люди, які хочуть зробити свій внесок у цю справу.
"Думаю, яка різниця? Яблука сушити вмію, тож і буряк якось навчуся сушити. Перший борщ висушила, спробувала, сама вдома зварила. Діти схвалили. Чоловік сказав, що не відрізнити, чи страва зі свіжих, чи із сушених овочів", — каже волонтерка.
Коли Юлія Ястребова зрозуміла, що не справляється з обсягом роботи, вирішила попросити допомоги в Херсонському хабі. 
Роман Думанський переїхав із Херсонщини в Івано-Франківськ. Чоловік каже, працює викладачем. Через канікули у нього є вільний час на волонтерство.
"9 січня розпочнуться заняття і я знову працюватиму. Але сьогодні у мене є вільний час і я не міг залишитися осторонь. Маю допомогти своїй армії, своїм людям і хоча б у такий спосіб взяти участь у звільненні країни", — говорить Роман Думанський.
Наталія із дочкою Тетяною також приїхали з Херсонщини. Жінка розповідає, приходила до Херсонського хабу за гуманітарною допомогою. Коли прочитала, що потрібні робочі руки, вирішила відгукнутися. 
"Чищу цибулю і плачу, але не через це. Наша Каховщина зараз окупована. Дуже тяжко, бо там залишилися син і зять. Ми — тут. Будинок уцілів, тому вертатися поки є куди, але не можна. Думали, на Новий рік вже будемо вдома", — каже Наталія.
Долучаються до фасування сухої страви і діти. Вони розкладають у пакети прянощі. Один з таких маленьких волонтерів — переселенець з Херсонщини Марко.
"Я прийшов сюди з матусею. Вона сказала, що ми йдемо чистити картоплю для воїнів. Я розкладаю листки у пакети", — каже Марко.
Партію сухого борщу цими вихідними відправлять на Херсонський, Харківський напрямки та під Бахмут. За запитами військових Юлія Ястребова вже починає робити заготовки на капусняк та грибний суп і каже, що радіє коли отримує відгуки від бійців.
 