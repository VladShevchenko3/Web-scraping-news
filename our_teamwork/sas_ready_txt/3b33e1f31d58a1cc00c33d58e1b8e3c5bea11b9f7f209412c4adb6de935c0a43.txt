Законопроєкт про звільнення від оподаткування волонтерів: що кажуть запорізькі благодійники

Суспільне

Наскільки це простить це життя запорізьким волонтерам, дізнавалися кореспонденти Суспільного Запоріжжя.
Галина Гончаренко, керівниця волонтерського центру “Солдатський привал", займається волонтерством з 2014 року. Наразі тільки знайомиться із новим законопроектом:
"Це, на мій погляд, правильно і логічно. Бо якийсь порядок повинен бути. Це дійсно так. Це великі гроші або товари, або будь-що. Ми всі розуміємо, що в умовах війни всяке може бути, як то кажуть, і довіру людей нам потрібно дуже цінувати".
Допомагає військовим та цивільним, які постраждали від збройної агресії РФ, волонтерка Олена Ярошенко. Каже, в податковій роз’яснень з приводу нового законопроекту надати не змогли:
"Податкова не змогла мені пояснити навіщо це робиться і коли треба все це зробити нормально. І головне, що дає цей перелік волонтерів? Ну якісь привілеї або якісь перевірки, або для чого це? Вони теж цього не розуміють".
Законопроект №7492 було ухвалено Верховною радою України 16 листопада. Він передбачає звільнення від сплати ПДФО 18% і військового збору 1,5 % від отриманих коштів. В першу чергу це стосується тих волонтерів, які збирають кошти на власні картки, зазначає народний депутат України Сергій Штепа:
"Тепер до оподатковуваного доходу осіб внесеного реєстру волонтерів не буде включатись сума, отримана ними на власні картки, якщо ця сума була спрямована саме на допомогу нашим військовим та цивільним громадянам по всій Україні, в тому числі це стосується допомоги ВПО".
Аби отримати звільнення від оподаткування, благодійники мають бути зареєстровані в податковій службі. Реєстр волонтерів було створено у 2014 році, зараз згідно з законопроектом №8076 процедуру реєстрації полегшено. Для цього волонтерам необхідно лише написати заяву про включення до реєстру в податковій службі, зазначає Сергій Штепа:
"Тобто не буде вимоги про довідку з банку про відкриття рахунку, на який відбувався збір коштів, копію довідки про реєстраційний номер платника податків та іншої додаткової бюрократії".
Звільнення від оподаткування буде розповсюджуватись не тільки на наступний період, каже Сергій Штепа:
"Наприклад, людина могла займатись волонтерською діяльністю від самого початку повномасштабного вторгнення. З 24 лютого. А бути включеною у реєстр волонтерів, наприклад, з першого грудня. Так ось, ця людина не матиме сплачувати жодних податків саме з тієї дати, коли вона почала займатись волонтерською діяльністю".
Обидва законопроекти 22 листопада були направлені на підпис президентові України Володимирові Зеленському, додав Сергій Штепа.