На Франківщині учні Черніївського ліцею зібрали понад 40 тис. грн для ЗСУ

Руслана Полівчак
Каріна Борисевич

Школярка Дарина Перхулин допомагає ЗСУ від початку повномасштабної війни. Зараз дівчинка пише картини для благодійного ярмарку. На останній своїй роботі Дарина зобразила жінку, яка символізує Україну.
"Вона зла через те, що росіяни напали на нашу землю. Жінка стоїть з мечем на танку. Я дивлюся телевізор, бачу, як воїни захищають, віддають душу за нашу неньку Україну, щоб перемога настала швидше. І я впевнена, що перемога буде", — розповідає Дарина Перхулин.
Збирати гроші для українських військових Дарині допомагала вся родина. Мама Ірина Перхулин каже, що волонтерити її донька почала за власним бажанням.
"Вона ходила зі мною плести сітки, на службу Божу молитися за мир та наших воїнів. В мене чоловік — волонтер, їздить на Схід. Вона побачила, що постійно не вистачає грошей на пальне, на інші потрібні речі для наших ЗСУ. Тож Дарина захотіла заробляти гроші, щоб допомагати бійцям на передовій", — пояснює Ірина.
Сестри Анна та Софія Гнатів виготовляють прикраси та обереги ручної роботи. Школяркам вдалося зібрати 27 тис. грн для армії. Ці вироби вони продавали не лише в Івано-Франківську, а й за кордоном.
"Ми з однією волонтеркою Іриною поїхали до Англії. І там я за п'ять хвилин заробила 200 фунтів. Там були українці і вони купували мої прикраси і вироби. Гроші я передала волонтеру, і він витратив їх на пальне", — каже Анна Гнатів.
Окрім сестер, гроші для військових допомагали збирати ще 22 учні Черніївського ліцею.  Усього дітям вдалося зібрати понад 40 тис. грн. Всю суму передали до благодійної організації "Власними зусиллями". Волонтери за ці гроші закупили теплий одяг для бійців. 
Представник організації Степан Куцмида розповідає, що школярі не вперше долучаються до допомоги.
"В середньому поїздки виходять від 30 тис. грн. Це — суто на паливо. Одна з таких поїздок на Схід була за гроші, які зібрали діти. Це — круто", — каже Степан Куцмида.
За допомогу ЗСУ волонтери нагородили дітей грамотами. Школярі запевняють, що й надалі допомагатимуть українській армії.