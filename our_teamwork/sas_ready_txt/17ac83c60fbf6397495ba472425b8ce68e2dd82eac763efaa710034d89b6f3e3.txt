Волонтери збирають гроші, аби відреставрувати церкву неподалік Львова

Марта Янко
Олена Данило

"Орієнтовно в 2011 році, коли була котрась із чергових пожеж на котрійсь із дерев’яних церков і була ідея встановлення протизламної і протипожежної сигналізації", – розповідає голова Львівського осередку товариства охорони пам’яток Андрій Салюк.
Саме у 2011 році поміж інших церков Андрій Салюк помітив цю, тоді занедбану дерев’яну церкву у селі Кугаїв, що неподалік Львова. Тоді й виникла ідея відреставрувати храм. Спочатку церкву накрили спеціальною плівкою, що не пропускає вологу.
"Ми накрили в надії, що за зиму  2013/2014 років, ми проведемо якісь акції, благодійні аукціони, домовився з Піккардійською терцією про концерти для збору коштів на реставрацію цієї церкви, який був початок 2014 року знаємо, а вже весною 2014 року почалася війна і це все відклалося на невизначений термін", – каже Андрій Салюк.
Відтоді періодично виконували роботи, які допомогли хоча б зробити так, аби храм не руйнувався більше.
"Саму церкву, за переказами місцевих, сюди перенесли і тут є датування 1693 рік, я припускаю, що це датування, можливо, є з часу перенесення її сюди. Вона сама, можливо, з якогось іншого місця і, однозначно, вона є давніша. Тут дуже така архаїчна, давня метода підготовки матеріалів. Ці бруси вони не тесані, а тільки розколоті", – розповідає голова Львівського осередку товариства охорони пам’яток.
Андрій Салюк каже, під час демонтажу іконостасу, на час протиаварійних робіт, за іконою Богородиці знайшли синьо-жовту стрічку. 
"Я відніс її реставраторам із Національного музею, така Мар’яна, вона феноменальний реставратор тканини, кажу подивись, будь-ласка, на цю тканину, з якого вона періоду і вона каже, це десь є 20-30-ті роки ХХ століття. Хтось її чомусь цю стрічку заховав в церкві за іконостасом", – додає Андрій Салюк.
Два роки тому церква нахилилася, реставратори її укріпили та вирівняли, та храм потребує комплексної реставрації. За підрахунками Андрія Салюка, аби відреставрувати храм, не враховуючи іконостас, потрібно близько п’ятисот тисяч гривень. Щоб зібрати на це гроші у храмі організувати мистецький проєкт. 
"Це не був повноцінний вертеп, щоб ми з ним ходили, колядували і так далі, ми просто взяли основних героїв, створили для них костюми і зробили фотосесію, вона відбулася в цій церкві, аби допомогти зібрати кошти на її реставрацію", – розповіла волонтерка Уляна Явна.
Зараз вдалося зібрати вже більше двохсот тисяч гривень. Гроші збирають через соцмережі.