"Прибираємо наслідки руського миру". У Києві волонтери розбирають завали у Протасовому Яру від ракети РФ

Анна Рибальська

16-річна Валерія побачила у соцмережах пост, що потрібна допомога. Разом з подругою приїхала з лівого берега виносити сміття о 9 ранку. Дівчина вже має подібний досвід: після деокупації Бучі, Ірпеня та Гостомеля їздила туди прибирати разом з іншими волонтерами.
 
"Зараз ламаю шифер та складаю його у мішки. Все, що можна робити, те і роблю. У мене є 2 руки, тож працювати вмію", – каже вона.
Інший чоловік приїхав також з іншого району – з Голосіївського. Юрій пояснює, прийшов, оскільки потрібно допомагати країні. Тільки тут морально важко, бо це чиєсь життя. І воно кардинально змінилось.
 
У соцмережах кинув клич про прибирання Сергій Нікітін, який живе у 500 метрах від місця падіння ракети. Він покликав людей показати, що українці не зламались. Що в нас є сили приходити на поміч один одному, коли трапилось якесь лихо.
 
"Ми прибираємо наслідки руського миру. Мабуть, вони десь побачили тут бази американців чи ще когось. У цьому будинку жила сім'я з дитиною. Дружина була на кухні. На жаль, вона загинула", – розповідає він.
 
Сьогодні тут зібрались близько 100 людей, які прийшли на допомогу. Вони разом з комунальниками хочуть дотемна вивезти габаритне сміття. Згодом планують завершити прибирання та разом з місцевою владою ремонтувати пошкоджені будинки.