На Хмельниччині запрацювала карта ВПО. Що це

Катерина Шевчук

Про це Суспільному розповів модератор Партнерського майданчика міжнародної допомоги, в рамках якого діє карта, Станіслав Куценко.
Євгенія, яка переїхала до Хмельницького з Херсонської області, розповіла про потреби родини на новому місці: "У першу чергу, хочеться знайти собі десь прихисток, коли знайшов, то потрібно його облаштувати. Щоб хоча б якась ковдра була, подушка. І речі потрібні, бо не маєш такої можливості, коли виїжджаєш, взяти все, що тобі потрібно".
Аби допомогти людям, які були вимушені залишити свої домівки, в області створили інтерактивну карту. Регіональна менеджерка благодійного фонду "Рокада" Тетяна Сич працює з інтерактивною картою потреб внутрішньо переміщених осіб у Хмельницькій області. Розповіла, їх організація спеціалізується на підтримці таких родин. Карта, за словами Тетяни Сич, допомагає скоординувати дії.
"Комунікація зараз стоїть на першому місці. Для того, щоб ми разом, у співпраці з іншими організаціями, у співпраці з органами влади змогли дати швидку і якісну допомогу усім родинам вимушених переселенців", — сказала Тетяна Сич.
Список організацій, які допомагають громадам, розміщений в розділі "Партнери", розповів модератор Партнерського майданчика міжнародної допомоги, в рамках якої діє інтерактивна карта, Станіслав Куценко: "Тут є всі їхні логотипи. Зараз їх близько 20, на сайті розміщених. Але, загалом, у нас до 70 партнерів, з якими зараз встановлюється співпраця. І я впевнений, тут їхня кількість буде збільшуватися".
За словами Станіслава Куценка, інтерактивна карта – публічна. Дані потреб до неї вносить відповідальна особа, яка закріплена за кожною тергромадою.
"Тергромада розміщує свої потреби на цій карті, далі міжнародний фонд може перевірити цю інформацію. Визначитися для себе, чи він може задовольнити ці потреби. Він робить постачання певних товарів, послуг, робіт. І адміністрація верифікує, що дійсно таке постачання відбулося, і переселенці отримали допомогу", — сказав Станіслав Куценко.
На розробку інтерактивної карти потреб внутрішньо переміщених осіб у Хмельницькій області знадобилося близько трьох місяців. Ідея її створення належить Асоціації інноваційної та цифрової освіти. Зробив карту Партнерський майданчик міжнародної допомоги, автором якого є Станіслав Куценко.
"Карта детально промальована. Наприклад, Кам’янець-Подільський район. Ми на нього заходимо, тут є інформація про кожну громаду. Якщо підвести, то видно інформацію про громаду, кількість населення, кількість переселенців. І сайт, якщо зайти, то видно потреби безпосередньо тергромади", — розповів Станіслав.
Це єдина серед областей України систематизована карта потреб внутрішньо переміщених осіб, розповів начальник Хмельницької обласної військової адміністрації Сергій Гамалій: "Карта буде оновлюватися що два тижні. Будуть нові потреби, ті потреби, що закрили, будуть зникати. І вважаю, це буде найбільш ефективно".
Уряд, каже Сергій Гамалій, вже розглядає можливість створення аналогів карти. 