Антидронова рушниця і авто з приладом нічного бачення: волонтери з Рівного передали техніку на фронт

Валентина Гордич
Катерина Сірук

Антидронова рушниця призначена для оборони повітряного простору на Луганщині.
"Вона на акумуляторній батареї. Наводиться у напрямку підльоту дрона, тиснеться на спусковий гачок і за п'ять-десять секунд б'є по дрону, він втрачає зв'язок з оператором і падає на землю", — розповів військовослужбовець Павло.
Зброю і техніку передають для спецпризначенців, які нині воюють на сході України.
Частину грошей на придбання зібрали волонтери на благодійному ярмарку, розповіла директорка Будинку ветеранів Вікторія Шинкаренко.
"14 жовтня на цьому місці ми змогли зібрати мільйон гривень. І придбали цю антидронову рушницю і ще шість автомобілів. Ще ми придбали, буквально минулого тижня, 26 старлінків. Ми зараз їх потрошку передаємо в частини", — повідомила Вікторія Шинкаренко. 
Також військовим на передову передали автомобіль, укомплектований приладом нічного бачення.
"У цьому автомобілі відправляємо також квадрокоптер, генератор, дуже цінний медичний наплічник, який нам передали з Канади, це "Соняшник миру". Якщо залишиться вільне місце в машині, ми звичайно його дофасуємо імбирними чаями, енергетичними батончиками, те, що реально необхідно. Також нам шкарпетки сьогодні привезли", — зауважила директорка Будинку ветеранів.
 