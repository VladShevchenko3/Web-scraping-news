13-річний підліток із Житомира подарував військовим свій новий мотоцикл

Олена Слободенюк

За його словами, Михайло вчиться у 8-А класі житомирського ліцею №6. Хлопець довго мріяв про мотоцикл "Mustang".
"Юнак передав свій новенький гоночний мотоцикл військовим! Він завжди мріяв про "Mustang". Батько цю мрію здійснив. Але Михайло вирішив передати його ЗСУ, бо там цей мотоцикл потрібніший. Десантники записали хлопцеві відео й подякували. Кажуть: вже обкатали байк на виїздах. Вчинок Михайла – приклад для багатьох, коли країна, діти, всі-всі гуртуються в допомозі Збройним силам – цю країну не здолати", – написав Сергій Сухомлин.
 
У коментарі Суспільному директорка Центру соціальних служб для сім'ї, дітей та молоді Житомирської міськради Ольга Юрченко розповіла, що міський голова, дізнавшись про вчинок Михайла, запросив його на зустріч і від себе вручив подарунок.
"Я говорила про потреби наших військових – про те, що їм на передовій потрібен для виїздів мобільний транспорт, і до нас звернулася мама Михайла, яка розповіла, що її син теж хоче долучитися і готовий передати на потреби військових свій новий мотоцикл. Щоб ви розуміли, мотоцикл справді новий – запечатаний, Михайло навіть не катався на ньому. Ми цей мотоцикл передали військовим. Зрозуміло, що це було раніше – десь місяць тому. А зараз про це дізнався міський голова і захотів зустрітися та поспілкуватися з Михайлом. Міша дуже скромний хлопець, навіть у школі про те, що він передав мотоцикл для ЗСУ, знав лише його найближчий друг", – розповіла Ольга Юрченко.
 