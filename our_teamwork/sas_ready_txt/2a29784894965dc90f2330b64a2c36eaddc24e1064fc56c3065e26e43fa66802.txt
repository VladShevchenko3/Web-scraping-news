Позивний "Лесик": волонтери з Черкащини відремонтували автобус для захисників

Сніжана Калюжна
Наталія Старинець

Автобус для передової волонтери власними зусиллями ремонтували протягом трьох місяців, розповів один із них Павло Сушич.
"Відремонтували повністю все: і кузов, і зварювальні роботи проводили, і по технічній частині поремонтували. Поставили і нові акумулятори, і нову гуму, і комплектувальні, компресор, вакуумну помпу, гідропосилювач поставили. Техніка специфічна, тому що дешеві запчастини не поставиш, ставили якісні, бо там на передку хлопці не мають часу цим займатися".
 
 
Гроші на ремонт збирали усією громадою, пояснила волонтерка та військова капеланка Юлія Ведула. На все витратили близько ста тисяч гривень.
"Дуже багато людей просто відгукувалися на ті повідомлення, які я давала у фейсбуці і вони мені донатили гроші. Долучалися і односельці і із закордону дуже багато тих людей, які виїхали, дзвонили, чим допомогти, навіть, коли я вже коштів не просила, вони все одно присилають".
 
Цей автобус поїде на схід України для перевезення особового складу, розповів Павло. Аби не відправляти порожнім, жителі Лесьок вирішили завантажити його продуктами та теплим одягом для військових. Заповнили автобус солодощами, фруктами, овочами,  закрутками та наплели для захисників шкарпеток, розповіла місцева жителька Неля Савичук.
"Уся наша громада плела, хто не міг в’язати, розпускали старі кофти, клубочки розмотували. Це і в школах, і, навіть, в дитсадочках це робили, всі допомагали. Мій чоловік мені клубочки тримав, розмотував", – пояснила пані Неля.
 
 
Наостанок Павло Сушич замінив номери на автобусі на іменні. Тож, за його словами, на передову машина вирушить зі своїм позивним.
"Ми назвали його Лесик від назви села Леськи. Тепер він буде з ним їздити, і це буде ніби янгол-охоронець, або позивний".