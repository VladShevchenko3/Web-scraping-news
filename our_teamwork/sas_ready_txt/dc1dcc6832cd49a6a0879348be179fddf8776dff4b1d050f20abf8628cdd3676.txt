"І у дощ співаємо, і у сніг, і у холод". Волонтери-музиканти з Прикарпаття зібрали для ЗСУ понад 400 тисяч гривень

Ірина Каразуб
Ілона Захарук

Музикант каже, розпочав таку ініціативу, аби купити автівку для друга, який зараз воює. Однак, коли зібрали потрібну суму, вирішили не зупинятися.
"З моєї команди жодного разу ніхто не пропустив концерт, усі хочуть допомагати. Бувало, що о 5:00 прокидалися, бувало, що приїжджали додому о 6:00 ранку, — розповідає Василь Григорчук. — І у дощ співаємо, і у сніг, і у холод. Немає різниці, за яких погодних умов. Головне — зібрати гроші й допомогти нашим хлопцям на передовій".
Ще один учасник гурту, також
Василь Григорчук, грає на скрипці. Хлопець розповідає про репертуар, який виконують.
"На наших концертах можна почути пісні видатних українських композиторів і виконавців, таких як Дворський, Володимир Івасюк, Микола Мозговий, Назарій Яремчук. Концерти наші є більш комплексні, бо і людям даруємо емоції, також ми займаємося своєю справою, яку ми любимо. І у цьому концертному процесі ми розвиваємо свої навички", — каже
Василь Григорчук.
Волонтери вірять у свою справу і заохочують інших підтримувати благодійні ініціативи для ЗСУ, каже учасник гурту, музикант Богдан Григорчук.
“Ми й так уже об’єдналися, але якщо кожна людина хоч трішечки допомагатиме, щось робитиме, тоді буде перемога. Ми просто у це віримо і чим можемо, тим теж допомагаємо”,  — говорить Богдан Григорчук.
У гурті співає вокалістка Аліна Кіф’як. Дівчина розповідає, з благодійними концертами вони відвідали приблизно 20 міст і сіл України.
“Ми почали з Івано-Франківська, потім — Калуш, Чернівці, Хмельницький, Тернопіль, Яремче, Поляниця. Виступали й у Верховині на ринку та у Косові. Де тільки ми не були. Можна сказати, що весь захід України ми об'їздили по декілька разів", — каже Аліна.
 Від червня волонтери-музиканти відправили три автомобілі та три генератори на фронт. Також оплатили ремонт машини. 