В Івано-Франківській громаді відбувся ярмарок на підтримку українських військових

Діана Яців
Галина Марійчин

За словами волонтерки Оксани Олійник, це — шостий ярмарок, який проводять у селі на підтримку Збройних сил України. Весь товар виготовили місцеві жителі власноруч. 
"Долучилися школа, університет й односельці. Хто хоче — той приходить і допомагає. Ми стараємося, щоб з кожним кроком наближати перемогу", — розповідає Оксана Олійник. 
Вироби, виготовлені вихованцями Криховецького дитячого садочка, продає його працівниця Наталія Кузів.
"Дітки разом зі своїми батьками робили іграшки з фетру, а також випікали прянички, кекси з вишнями. Окрім цього, виготовляли браслети, свічки й гумочки. Це все — ручна робота. Ми вже багато продали", — говорить Наталія Кузів. 
Футболки, віночки, наклейки, прапорці та кульки продають Ростислав Ткачук та Віктор Мельницький. Вони кажуть, усе це виготовили студенти одного з коледжів у Франківську, які хотіли допомогти зібрати гроші для ЗСУ.
"Цим ми наближаємо перемогу, бо можемо закрити різні потреби наших військових", — пояснює Ростислав Ткачук. 
На ярмарку кожен охочий міг залишити у скриньці для пожертв будь-яку суму.
"Сьогодні захисникам найбільше потрібне тепло. Ми хочемо придбати генератори, віск для окопних свічок, парафін. Хлопцям потрібні балаклави, тому ми купуємо матеріал і шиємо їх. Також ми шиємо прапори", — розповідає Оксана Олійник. 
За її словами, на ярмарку зібрали 35 тис. грн для бійців. Жителі Крихівців планують і надалі проводити такі заходи, щоб збирати гроші для військових.