Волонтери з Волині зібрали та відправили на Донеччину та Харківщину чотири тонни допомоги

Олена Парай

Вантаж відправили у ніч на 17 січня. Нині він прямує на бахмутський і куп’янський напрямки.
Необхідні військовим речі передали небайдужі з навколишніх сіл Ківерців, а також різні благодійні фонди. Частину потрібних речей волонтери купують за зібрані гроші. 
"Окопні свічки, буржуйки, гумові чоботи, балончики з газом. Подарунки для дітей, бо, все ж таки, діти там є. Генератори, спальні мішки зимові. Готуємося, що буде все ж сніг. Зараз найболючіша тема – це теплий одяг. Його треба багато", – говорить Альона Максименко.
Волонтери передають також адресні посилки військовим. Олена Семенова, племінник якої зараз у війську, допомагає громадській організації.
"Переймаємося усіма, усією Україною нашими захисниками.
Дівчата їдуть до них і їдуть як до своїх рідних. Віримо у перемогу і перемога однозначно буде", – говорить жінка.
"Станція добра" працює щодня крім неділі у Ківерцях. Тут також надають допомогу місцевим людям, які опинилися у скруті.