Щоб зігріти захисників: на Черкащині волонтери роблять мобільні печі

Катерина Костюк
Тетяна Рева

Золотонісці Сергій, Микола та Віктор створили місцеву самооборону, як тільки почалася повномасштабна війна. Не полишають роботу і тепер — майструють печі військовим. 
"Першочергово поспілкувалися безпосередньо із військовими, поцікавились, чи стане в пригоді наш виріб. Нам сказали, що печі потрібні", — пояснив Сергій Безсмертний. 
Спершу пан Сергій випробував піч у своєму садовому будиночку:
"Після розпалення печі через 40 хвилин уже стає тепло, можна ходити у сорочці. Горить вона шість-сім годин. Рівно 40 кілограмів важить піч. Вона абсолютно мобільна, двоє чоловіків можуть прекрасно її нести".
Місцева тероборона вручила чоловіку подяку. У теробороні переконалися, що печі практичні, розповів старший зведеного підрозділу Михайло Григорець:
"Якщо військова буржуйка випалює багато дров і не дає потрібного тепла, то ця піч – економна і тепло тримає довго. Тобто у бліндажі нагріти та підтримувати тепло набагато вигідніше цими буржуйками, які роблять люди".
Весь секрет – у камері печі, зазначив пан Сергій. Наразі чоловіки виготовили 15 печей:
"11 із них ми уже передали у Збройні Сили України. Тобто вони вже гріють наших солдат на фронті".
Аби зігріти ще більше військових працюють щодня, додав волонтер Микола Пухальський.
Утім, без допомоги людей було б складно, зауважив Віктор Гетьман:
"Люди нам зносять балони, матеріали різні, метал – в кого що є, те й приносять".
За словами пана Сергія, така підмога потрібна постійно:
"Очікуємо, щоб нас розуміли, щоб нам допомагали з балонами. Зараз дуже важко знайти балони. Однак краще гроші, бо сьогодні у нас є балони, однак немає метала. Але є ж інші проблеми: ті самі електроди, ті самі відрізні диски". 
Продовжуватимуть працювати, бо є потреба і бажання, зазначив пан Микола.