Жителька з Хмельниччини створила благодійний фонд у Норвегії та допомагає ЗСУ

Леся Боровець

"Замість того, щоб донатити комусь іншому, ми вирішили використовувати власні таланти, власні можливості, зв’язки, свої власні фінанси, щоб організувати свою власну організацію", - каже Марина Боговіна з Хмельниччини, яка близько десяти років живе
в Норвегії. Жінка розповідає про створення благодійного фонду "Допомога вільній Україні" в перші дні повномасштабного вторгнення: "Буквально за перші дні ми змогли зібрати близько 5 мільйонів гривень і вже через тиждень перша вантажівка була в Україні".
Туди поклали теплий військовий одяг, спальники, рюкзаки та дрони. Протягом року, за словами Марини Боговіної, також відправили до України дитячі речі, спорядження та генератори.
"Від початку війни в Україні ми зібрали приблизно 29 мільйонів гривень плюс багато чого ми отримали від деяких організацій. Ми тісно співпрацюємо з усіма партнерами-волонтерами, щоб впевнитися, що усі речі, які ми передаємо, йдуть на фронт або до тих військових частин, які їх просять. Дитячі речі ідуть до дітей, нічого не зникає дорогою", - каже волонтерка.
Минулого місяця одна з військових частин Хмельниччини отримала від фонду евакуаційний автомобіль, каже Марина: "Евакуатор нам надала найбільша в Норвегії компанія з евакуювання автомобілів, і ми їм дуже вдячні за це. Вони також донатили гроші раніше, і вони побачили, що є потреба в такому типі автомобілів. Вони вже збирають кошти, щоб надати ще один такий автомобіль".
Начальниця служби зв'язків із громадськістю військової частини Ольга Поворознюк каже: "Автомобіль – це один із основних засобів на фронті, який підвищує ефективність виконання завдань за призначенням. Але на війні автомобіль – це своєрідний і витратний матеріал, тому що вони досить часто ламаються через те, що потрапляють під обстріли. І виникає нагальна потреба в своєчасній евакуації техніки, яка була пошкоджена в районах ведення бойових дій".
За її словами, у цій військовій частині це перший такий автомобіль: "Ніяких додаткових навчань щодо його опанування не потрібно. Будь-який водій із посвідченням водія категорії "С" здатен керувати даним транспортним засобом".
У січні 2023 року благодійники відправили для воїнів ЗСУ два автомобілі-пікапи. Так, каже Марина Боговіна, дякують захисникам України, і будуть продовжувати це робити: "Кошти збирати не завжди легко, але підтримка українців за кордоном, вона величезна, і коли ми просимо щось продати за собівартістю або допомогти дати знижку, майже усі компанії йдуть на зустріч".