Нестача води, дров і заміновані території. Сергій Притула про проблеми деокупованої Херсонщини

Таміла Іванова

"Власне, потреб в регіоні дуже багато, тому що десь є клопіт того, що падає рівень води в артезіанських свердловинах. І насправді найближчим часом це може бути дуже великим клопотом для Херсонщини. Ми були біля водойм і дивилися, як вода відійшла від берега, рівень падає вже на метри й метри, і потрібно вже задумуватися владі, в який спосіб розв'язувати цю проблему", — каже Сергій Притула.
Також, за його словами людям, не вистачає дров для обігріву осель. Притула розповів, що спілкувався з представниками ХОВА і знає, яка кількість була заготовлених кубів дров.
"Тисячі кубів дров. Це мені кажуть недостатній відсоток для того, щоб забезпечити усіх після деокупації. Тому будемо зараз пробувати працювати у цьому напрямку. Але це номенклатура, з якою ми раніше не перетиналися", — каже Притула. 
Волонтер говорить, що на Херсонщині  непоодинокі  випадки, коли люди в пошуках того, чим можна обігріти оселю, розпалити пічку, наражали свої життя на небезпеку.
"Вирушають в лісопосадки рубати сухостій або збирати дошки від ящиків, де були снаряди, коли стояли росіяни. Часто там знаходять не дошки, а проблеми у вигляді замінування, розтяжки й так далі. Це також велика проблема. Хотілося б, щоб більше уваги приділялося профілактиці подібних випадків", —  каже Притула.
Решта все, говорить, по ситуації — десь комусь не вистачає засобів гігієни, комусь — дизельних генераторів.
"Зараз на Херсонщині вже їде наш конвой, який вчора заночував у Миколаєві — в ньому 92 старлінки, які ми розкидаємо по Херсонщині, і дві з половиною тисячі продуктових наборів. Тобто потреби вони всі на видноті. Їх багато. Немає чогось такого, що в одній громаді дуже треба, чого не треба в іншій. Такі поїздки необхідні для того, щоб трошки заглиблюватися в потреби", — сказав Сергій Притула.
Також Сергій розповів, що окремо обговорювали проєкт створення мобільних груп ППО на Херсонщині.
"Нам треба пікапи, нам треба вантажівки, тому що є певні види озброєння, які можна застосовувати як мінімум проти тих самих "шахедів", але немає їх на що ставити. А оскільки Херсонщина — це в принципі перший регіон, куди вони залітають зазвичай з-за Дніпра, було б добре, якби у зведеннях новин ми чули інформацію не тільки про те, як їх збивають в Одеській, Миколаївській, Черкаській, Дніпропетровській, а й про те, як їх гасять на першому бар’єрі, яким є Херсонська область", — сказав Притула.