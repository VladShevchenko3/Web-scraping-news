На Сумщині збирають заявки на отримання взуття для дітей соціально незахищених категорій

Юлія Ніколаєва
Катерина Ворона
Юлія Марковська

Наразі взуття вже знаходиться у благодійників. Його допоміг привезти в Суми бренд італійського взуття, за підтримки благодійного фонду "Північний форпост". На благодійність привезли 15262 пар дитячого взуття.
Аби отримати взуття, потрібно заповнити анкету за 
. Пріоритет надається соціально незахищеним дітям, наголошують в "Ми тут". Перші 50 пар вже мають своїх власників.
Ігор приміряє нову пару черевиків. Подавала заявку на отримання безоплатного взуття його мама Марина Сердюк.
"Учора вдень заповнили заявку, а вчора ввечері нас вже додали у Viber-спільноту й повідомили про те, що потрібно прийти й отримати. Ми навіть не сподівалися", — розповідає пані Марина.
Отримати взуття сумчани приходили як з дітьми, так і самі. У Юлії Клочко — двоє синів, жінка говорить: "На канікули поїхали до бабусі. Синам 16 та 13 років. Поміряли, меншому трішки більший номер взяли, бо в нього 37 розмір, а візьмемо трішки більше, а старшому підійде. У нас батько загинув на війні, 1 березня".
П'ятирічній Даринці допомагає перевзутися її бабуся. Жінка розповідає, що не очікувала, що її онучка так швидко отримає нову пару черевиків: "Група з’явилася нова. Додають і додають людей, і я в тому списку. Написали, щоб прийшли та отримали взуття. Кажу: Дарино, у тебе будуть нові черевики. А ще гарної якості. Думаю, замовлю трішки більші, щоб, не дай Бог, не малі. Ці ось вона два роки носила".
Наявне взуття від 28 до 38 розміру. Воно від італійської фірми, шили його в Сумах на базі товариства "Преміум Стар".
"Це зручне взуття. Демісезонне, від -6, не промокає. Спортивне. Для походів у гори. Дуже зручне і воно дороге. Є хлопчачі, а є дівчачі кольори.Тут різні варіанти", — говорить волонтер Віктор Нємчунов.
Чоловік зазначає: "Щоб отримати взуття треба заповнити форму, яка надана в Інтернеті. За три дні, за які ми розмістили – вже понад 2,5 тисячі заявок є. Сьогодні ми зробили першу видачу, спробували до 50 людей. Поки що все йде нормально".
У планах благодійників збільшити кількість пунктів видачі взуття."У нас є вже декілька тисяч пар і ми їх можемо подарувати. Ми раді, що можемо допомагати дітям, яким це потрібно у цей час", — говорить комерційний директор фабрики Мікєлє Біттанте.