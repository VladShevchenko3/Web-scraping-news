Повернув тих, кого не було надії повернути. У Слов'янську простились з волонтером, який займався пошуком загиблих воїнів

Суспільне

 
Прощання проходило на центральній площі Слов'янська, що на Донеччині. 
 
 Містяни, що прийшли віддати шану 21-річному Денису Сосненку, кидали квіти під колеса машини "Груз 200".
 
На труні поруч з фото — нагороди та біла каска з червоним хрестом. Це — символ: Денис займався пошуком загиблих воїнів. 
"Після того, як почалась повномасштабна війна, Денис сказав: я не поїду зі своєї країни, я залишусь тут. Або піду на фронт, або буду допомагати. Буквально нещодавно батьки дякували йому за те, що він зміг повернути тих, для кого вже не було надії повернення. Завдяки йому, завдяки його діям, повернулось дуже багато наших хлопців", — розказує голова "Асоціації дослідників військово-патріотичної спадщини "Плацдарм" Олексій Юков.
Веселий, добрий, завжди готовий допомогти — таким згадують волонтера друзі. Денис займався тайським боксом, неодноразово здобував титул чемпіона України.
"Мої діти їздили з Денисом на змагання. Ходили в Миколаївці до бійцівського клубу. Це була світла, добра, чуйна людина. Він міг провести на ринг, масаж зробити, підтримати. Зустрічав ввічливо, завжди підтримка була велика", — розповідає Ірина. 
Денис загинув 23 січня під час пошуку тіл загиблих. Машина, за кермом якої був хлопець, підірвалася на міні.
"Ми були з Денисом того дня, коли вони забирали тіла з цього лісу. Те, що вони роблять, це неймовірно. Я вважаю, що вони — дійсно герої. Це дуже небезпечна робота", — говорить журналіст з Італії Уго, який прийшов попрощатися із загиблим.
"Ми взяли зброю для того, щоб не гинули діти. На жаль, дуже багато дітей гинуть зараз, і пробачення не буде. І кремлівському псу, і росіянам в цілому. Все це трапиться з їх мовчазної згоди", — каже боєць батальйону "Карпатська Січ" Василь Хоменко.
 У Дениса залишились батьки і сестра. Поховали Дениса Сосненка на місцевому кладовищі.   
 
 