Допомога з-за кордону: жителі німецького міста Ліндлар передали Радомишльській громаді автобуси та генератори

Олена Слободенюк

 
За його словами, місто Ліндлар проявило ініціативу, запропонувавши допомогу Радомишльській громаді.
"Десь у середині липня нам надійшов лист із пропозицією допомоги, а вже за два тижні ми мали першу онлайнзустріч із бургомістром міста Ліндлар паном Георгом Людвігом, – каже Володимир Тетерський. – Він є вельми конкретною людиною, тому напряму запитав, чого саме наша громада зараз потребує найбільше, і ми відповіли, що це, певна річ, транспорт. Два наші шкільні автобуси ми ще на початку повномасштабної війни віддали на потреби ЗСУ. Наближався початок нового навчального року, і ми розуміли, що матимемо проблеми з підвозом дітей, тому потрібно це якось вирішувати. Згодом після масованих ракетних атак Росії по Україні додалися проблеми з енергопостачанням, ми стали потребувати генераторів. І наші німецькі партнери допомогли нам у вирішенні цих питань. Ми дуже вдячні їм за розуміння того, що в умовах повномасштабної війни наші громади вкрай потребують підтримки".
 
Начальниця відділу економічного розвитку та міжнародного співробітництва Радомишльської громади Олена Яцьківська каже, що Ліндлар вийшов на їхню громаду завдяки платформі United for Ukraine.
"Ми створили на платформі свій профіль англійською мовою, вказавши інформацію про себе, зокрема, про те, яких втрат та руйнувань ми зазнали під час атак Росії на наш регіон. Представники міста Ліндлар побачили наш профіль і вирішили нам допомогти. Спочатку у листопаді ми отримали від них вантаж із медикаментами. Паралельно вони проводили збір пожертв, аби придбати для нас автобус. Частину суми вони зібрали серед своїх містян, ще частину – отримали завдяки дофінансуванню в рамках проєкту "Муніципальні партнерства з Україною", сервісної служби "Міста в єдиному світі" (SKEW) та некомерційної німецької організації "Engagement Global". Також вони ще додатково зібрали від різних донорів близько 20 тисяч євро, на які закупили для нас медичне обладнання та генератори", – розповіла Олена Яцьківська.
 
Зі слів Володимира Тетерського, більшість отриманої допомоги у громаді вже розподілили та роздали.
"Ми передали дефібрилятори міській лікарні та Центру ПМСД, на швидку допомогу та нашим рятувальникам з ДСНС. Отримані два велосипеди йдуть на Центр надання соціальних послуг, медикаменти теж віддали на лікарню, дитяче харчування передамо нашим переселенцям. Щодо генераторів, то один із них піде на музичну школу, а інший – на нашу стоматполіклініку. Транспорт від міста Ліндлар ми ще маємо офіційно взяти на баланс, прийнявши рішення на виконкомі. Після цього автобус відправиться на відділ освіти нашої громади, а мікроавтобус – службам соцзабезпечення", – каже голова громади.
Відомо, що Ліндлар вже купив для Радомишльської громади ще два більш потужні генератори – наразі вирішується питання з їх доставкою.
"Генератори представники Ліндлара закупили у Франції – вони вже у них, потрібно тільки вирішити, як їх доставити, адже логістика – це теж дуже важливий момент. Доставку гуманітарного вантажу, який ми вже отримали, організовували ми спільно – німецькі партнери привезли вантаж до Львова, а звідти його забирали наші водії. З німецького боку нам допомагає з доставкою неприбуткова організація "Ukrainian Association of Peace e.V.", яка заявила, що готова і надалі підключатися до допомоги нам. Хочу також сказати, що бургомістр Ліндлара пан Георг Людвіг особисто тримає всі ці процеси на контролі. Ми напряму листуємося та спілкуємося – дуже відчувається його особиста зацікавленість і підтримка щодо допомоги нам", – каже Олена Яцьківська.
Зранку 16 грудня запланована чергова зустріч голови Радомишльської громади та бургомістра Ліндлара. На ній вони планують обговорити подальшу співпрацю.
"У Німеччині є державна програма, яка фінансуватиме спільні проєкти німецьких і українських міст. Це стратегічні проєкти, бюджет яких йде від 50 тисяч євро. Заявником має бути німецьке місто, але проєкт повинен бути спільним. Лінлар вже подав заявку про намір долучитися до цієї програми, і ми поговоримо про те, які стратегічні проєкти можемо реалізувати разом", – розповів Володимир Тетерський.