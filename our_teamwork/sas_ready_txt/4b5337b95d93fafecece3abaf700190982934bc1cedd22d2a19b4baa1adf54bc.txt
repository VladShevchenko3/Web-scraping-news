Для військових на передову: черкаські волонтери виготовляють павербанки із використаних електронних цигарок

Катерина Костюк
Дарія Шевченко

 
Хлопці Олександр та Павло за освітою інженери та мають досвід роботи з електронікою. Зараз увесь вільний час присвячують виготовленню павербанків. Майструють їх із використаних електронних сигарет. З них вони беруть акумулятори, які перевіряють та перезаряджають.
"Беремо звичайний тестер і дивимось контакти. Ми батарею заряджаємо і далі це буде один з елементів живлення в новий павербанк. Потім їх вкладаємо в корпуси і з'єднуємо", — пояснив волонтер Павло Оболевич.
Потужність такого павербанку дозволяє декілька разів підзарядити пристрої, перебуваючи на передовій чи без світла, розповів волонтер Олександр Пуделко. Опісля його необхідно зарядити і він знову продовжить свою роботу.
"Елементи живлення, які ми використовуємо повторно з одноразових електроцигарок, можна перезаряджати. Кількість циклів перезарядки доходить до 300 – 500 разів, тобто його близько двох років можна щоденно експлуатувати".
Робити зарядні пристрої не складно, зазначив волонтер Олександр. Однак експериментувати вдома з батарейками з-під електронних сигарет він не радить:
"Розбирати будь-які електронні пристрої, які мають елементи живлення, вдома вкрай небезпечно, бо вони можуть спалахнути".
Нині павербанки коштують дорого та у дефіциті на ринку, зауважив волонтер Павло Оболевич. Тож свої вміння роботи з технікою вирішив спрямувати на добру справу:
"У мене є талант, а в людей – потреба. Тож нехай хлопцям будуть запасні батареї".
"Оскільки війна не закінчилась, роботи для нашого волонтерського штабу дуже багато. Навіть коли активна фаза війни закінчиться, волонтерство не закінчиться", — зауважив Олександр.
Свої шкідливі звички люди можуть конвертувати в допомогу військовим, пояснив волонтер Ілля Ястреб. Тож просить черкащан збирати використані електронні сигарети та акумулятори й приносити до штабу, аби фахівці дали їм друге життя.
"Ви робите подвійну корисну справу: допомагаєте ЗСУ та не забруднюєте навколишнє середовище. Хлопці заряджають на фронті не тільки телефони, а й рації, Starlink і багато електронної техніки, тому павербанки —  це велика необхідність".