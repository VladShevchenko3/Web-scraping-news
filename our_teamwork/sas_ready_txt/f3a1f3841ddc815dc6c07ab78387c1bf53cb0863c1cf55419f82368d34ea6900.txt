Зупиняють, щоб нагодувати і подякувати. Жителі Кіровоградщини безкоштовно годують військових у придорожньому кафе

Ірина Куницька
Анна Добрань

Жителі сіл Олександрівка і Рубаний Міст з синьо-жовтим прапором зупиняють військові автомобілі, що їдуть повз, аби запропонувати бійцям пообідати. 
З початку повномасштабного вторгнення місцеві випікали пиріжки, іншу випічку, зупиняли військові машини і давали з собою, сказав староста округу: "В середині літа до нас звернулись жителі села Рубаний Міст з проханням, чи можуть вони приїжджати до нас і годувати військових".
Жителі сіл привозять страви у придорожнє кафе раз на тиждень. Суспільне бачило, як привезли пельмені, вареники, пиріжки солодкі й солоні, яблука, кекси, компот. Вдома впродовж тижня розробляють меню і готують страви. Привозять їх за будь-якої погоди, розповіла жителька села Рубаний Міст Валентина Боса: "Ми – не волонтери, ніде не реєструвались. Просто люди вирішили, що треба якось допомагати. Хто продукти приносить, хто гроші. Немає такого будинку, який би не допоміг. Старенькі бабці дають гроші".
У кав’ярні місцевого жителя Миколи Сагайдака військових безкоштовно годують щодня.
Донька власника кафе Марина Сагайдак розповіла, військові дивуються, що обід безкоштовний: "Реагують зі здивуванням, але їм дуже приємно. У нас є банер, на якому вони залишають свої відгуки, пишуть хто вони й звідки, що їм сподобалось, лишають подарунки у вигляді шевронів".
Військовослужбовець Олег їхав з Тернопільщини в Соледар. Вони з напарником були на навчанні за кордоном. До російського вторгнення Олег працював водієм вантажівки на пошті, на третій день вторгнення його мобілізували: "Ми тут не вперше. Влітку повертались з Херсону, нас тут тоді зупинили. Ми багато де проїжджали, тільки тут нас так зустрічають". 
Військовий капелан Олександр Єфремов на фронті впродовж дев’яти років війни. Їхав з Бахмута на Волинь ремонтувати автомобіль: "Постійно їжджу цією дорогою, але вперше зупинився. Я поспішав, але зайшов. Приємно здивований".
Староста округу розповів, для військових головне не те, що їх нагодують, для них головне – емоції: "У деяких нагортаються сльози на очі, вони часто запитують: "За що?" Кажу: "За те, що ви є. Я скільки житиму, буду вам вдячний за все – за те, що мої діти сплять не у підвалах, а в ліжках".
За словами старости, допомагатимуть бійцям до перемоги України.