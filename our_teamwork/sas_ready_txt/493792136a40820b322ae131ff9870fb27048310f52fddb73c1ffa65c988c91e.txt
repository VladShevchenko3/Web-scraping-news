"Українці одні з найсміливіших людей, яких я зустрічав". Історія британського бійця та волонтера

Богдан Боденчук

Військовий з Великобританії Пол Огілві отримав поранення, захищаючи Україну. Чоловікові 53 роки. Зараз він лікується в Тернополі. А після реабілітації чоловік планує повернутися на передову.
"Я був солдатом, я брав участь у війні в Хорватії. Я стежу за подіями в Україні з 2014 року, як тільки я побачив звернення вашого президента по телевізору з проханням допомогти, то я приїхав. Зрозумів, що Європа підводить Україну і я підводив Україну з 2014 року. Приїхав сюди з базовими вміннями, тому що люди з якими я воював, неймовірні солдати. Я тут, щоб допомогти".
Поранення Пол отримав під час бою на Бахмутському напрямку у вересні. Військовослужбовцю майже відірвало ногу.
"Нас обстрілювали впродовж 8 годин без зупину, ми готувалися до нової атаки. Снаряд влучив біля окопу, мені пошкодило ногу у двох місцях. Хлопець позаду мене, Тарас, і ще кілька людей були також поранені, але мені дісталося найбільше. Я мушу подякувати людям, які витягнули мене, тому що ми були в дуже поганій позиції. Ми не могли рухатись впродовж 5 годин, до другої години, бо росіяни використовували дрони і скидали гранати. Люди скористалися можливістю, щоб витягнути мене о першій годині. П’ятеро людей були тяжко поранені. Медична команда змогла прорватися і  витягнути мене. Зрештою ми взяли це село, тож село було звільнене, але дуже багато людей отримали поранення. Це показує, наскільки хорошою є українська армія, якщо порівнювати з російською".
Врятувати ногу змогли завдяки операції, яку провели тернопільські хірурги – це остеосинтез. Аби провести операцію були потрібні спеціальні медичні імпланти. Дістати їх змогли в Австралії. Про це розповів тернопільський волонтер Ярослав Колодій.
"Усі постачальники імплантів вийшли з України, у зв'язку з їхньою внутрішньою політикою, оскільки це дорогі матеріали, вони не постачають їх в країни, де йде війни. Вони це роблять через когось, самі виробники не присутні, відповідно це спричинило до того, що зараз є велика потреба".
А доставив імпланти британський волонтер Шон Гопкінс. Чоловік родом з Уельсу, вдома він очолює скаутську організацію. Відколи почалась повномасштабна війна, він допомагає Україні. Шон координує групу з 22 волонтерських організацій, найбільша з яких австралійський "Пласт". Чоловік приїжджає в Україну що 10 днів і привозить гуманітарну допомогу. Це автомобілі, генератори, медикаменти. Він каже, знайти імпланти було найскладніше, аби доставити їх до Тернополя знадобилося майже пів року.
"Медичні імпланти виготовлені з дуже цінних металів. Вони розроблені за високими стандартами і це робить їх дуже дорогими в усьому світі. Багато захисників після однієї, чи кількох операцій повертаються в бій, тому важливо відновити пошкоджені кінцівки настільки, наскільки це можливо. І, на жаль, це  складно профінансувати, зібрати гроші потребує багато часу і також обрати, куди саме відправити допомогу. Ми витратили дуже багато часу в Україні, щоб поговорити з лікарями в Києві, Дніпрі й Тернополі. Іноді обладнання відправляють не туди, де воно найбільше потрібне. Тож забрало багато часу, щоб переконати благодійників відправити допомогу, туди, де вона потрібна".
Пола прооперували тиждень тому, попереду ще одна операція, а далі приблизно 4 місяці реабілітації. За цей час, каже чоловік, планує вивчити українську мову, аби повернутися до побратимів. Ось це його загін – "Мертві душі". Пол говорить, спочатку служив в інтернаціональному легіоні, а потім перевівся, тепер його побратими в основному українці.
"Це одні з найсміливіших людей, яких я коли-небудь зустрічав. Минулого тижня ми втратили побратима, який очолював мою групу. І це надзвичайно велика втрата, бо саме він був тим, хто вирішив, коли я був поранений, витягнути мене якомога швидше".
Військовий і волонтер кажуть, будуть допомагати, поки Україна не здобуде перемоги в цій війні.
"Я продовжую розповідати людям про Україну і те, що тут відбувається. Ми продовжимо робити все, що ми можемо, аби допомогти українцям захищати свободу і демократію в Україні та Європі", – каже волонтер Шон Гопкінс.
 