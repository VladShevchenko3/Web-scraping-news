Волонтери "Харківської армії відновлення" закрили вікна у 50 школах

Ольга Ульянова
Олена Клименко

Про це Суспільне Харків розповів заступник начальника міського департаменту житлово-комунального господарства Олег Армейський. 
"Харківська армія відновлення" працює в Харкові з квітня, говорить Армейський. Люди отримують за свою роботу гуманітарну допомогу.
 Щонайменше три дні волонтери працювали в школі №111 на Північній Салтівці, закрили 30 вікон. Закривати побиті вікна у школі допомагала волонтерка Світлана Гребенікова.
"Ми облицьовуємо листи, щоб захистити їх від дощу та від снігу, щоб вони не розмокали. Сьогодні нам дали техніку, а це дало можливість закрити вікна на висоті", — розповідає Світлана.
Директорка школи Віолетта Градова згадує, що перше влучання у навчальний заклад було 27 лютого. До початку повномасштабної війни в цій школі навчались понад 600 дітей. Після російського вторгнення в підвалі навчального закладу ховались жителі району та працівники школи.
"Були часи, коли півтори години з підлоги піднятися не могли, тому що кожні 10-15 хвилин починався новий обстріл. І це тривало десь півтори години", — каже Градова. 
Директорка школи говорить, на території навчального закладу було вісім влучань. Вибуховою хвилею побило вікна та пошкодило стіни.
"Близько 30% внутрішньої поверхні пошкоджено – тинк, фарба. Від вибухових хвиль потріскалися стіни", — розповідає Віолетта Градова.
За словами Олега Армейського, це остання школа в якій працюватимуть волонтери.
"Далі плануємо переходити до приватного сектору. Він також сильно пошкоджений. В місті з цим невелика проблема. Департамент оброблює інформацію по приватному сектору, волонтери будуть допомагати", — говорить Армейський.