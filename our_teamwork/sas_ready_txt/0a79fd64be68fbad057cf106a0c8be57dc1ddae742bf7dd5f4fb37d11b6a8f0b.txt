Зігрівають військових: черкаські волонтери щодня шиють по тридцять ковдр

Катерина Костюк
Тетяна Рева

 
 
Згортки ковдр у комітеті майже до самої стелі, їх волонтерки пошили за день.
"Нас захищають і ми зі свого боку повинні зробити якийсь внесок у перемогу", — пояснила волонтерка Ольга Захаржевська. 
За словами Галини Курч, у комітеті працює волонтерська команда: утрьох волонтерки зшивають докупи синтепон та підковдри, а потім заготовки для ковдр поєднують.
Найбільше радіють, додала Світлана Ткачук, коли є з чого шити. Бо кожен клаптик тканини в "Дніпровському" пускають у діло, додала пані Лідія. Залишки вплітають у сітки. 
"Наразі нам поступило замовлення на сітку, яка б відповідала осені. Тобто зробити потрібно під колір дерев, листя".
Тканиною допомагають підприємства, а нині потрібна поміч і від людей.
"Хто не вміє робити – ми навчимо. Тільки приходьте, будь ласка. Зараз нам дуже важко, оскільки є багато роботи, а немає кому її робити". 
 
Цього разу ковдри повіз  на схід, де перебуває його бригада, військовослужбовець Віталій:
"Держава видала нам каримати, спальні мішки є начебто в достатній кількості. Але є таке поняття як бій, наступ, відступ, вогневе ураження. Воно все має здатність горіти, пропадати, знищуватися і потреба в таких речах однозначно є. Також привезу хлопцям дитячі малюнки. Вони висять у наших бліндажиках". 