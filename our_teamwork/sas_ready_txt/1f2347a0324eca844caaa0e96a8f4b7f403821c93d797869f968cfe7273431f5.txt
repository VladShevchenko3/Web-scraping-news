У Рівному волонтери штабу "Мама+дитина" збирають допомогу і бійцям ЗСУ

Юлія Авдєєнко
Надія Кривко

Ясмін Мурадасілова разом з мамою Анною принесла речі одноліткам, які покинули свої домівки через війну. У благодійному фонді "Мама + дитина" від початку повномасштабного вторгнення Росії в Україну опікуються внутрішньо переміщеними родинами з дітьми. Відтепер збирають гуманітарну допомогу і для військовослужбовців.  
"Приносимо теплі речі, які на нас уже маленькі, іграшки, в основному, взуття. Одразу несемо, як маємо можливість. Війна досі у нас триває, тому мусимо допомагати. Є люди, які потребують нашої допомоги, дітей долучаємо, привчаємо їх до добра", — розповідає рівнянка Анна Мурадасілова.
Також волонтери збирають аптечки для бійців.  
"Тут є все: ліки, турнікет, ампули кровоспинні, знеболювальні засоби, препарати від грипу, антибіотики, мазі від грибка, перев'язки різні та ножиці. У цій аптечці є все необхідне", — додає жінка.
А ще готують смаколики, які мають попит серед бійців.
"Звичайні горішки, волоські горішки, гарбузове насіння. Це ми купуємо на ринку. Тут ще є родзинки, мед, який ми розтоплюємо та заливаємо в баночки, а потім відсилаємо нашим хлопцям", — каже керівниця благодійного фонду Людмила Танічкіна.
Вона додає: волонтери намагаються допомагати насамперед військовим на передовій. Зараз вони потребують теплих речей та ліків. Якщо надходить новий запит від підрозділу, волонтери намагаються забезпечити необхідним кожного бійця.
"На сьогодні найбільша потреба хлопців — це спальні мішки, термобілизна, продукти швидкого харчування: вермішель, тушкованки, домашні продукти. А засоби гігієни, туалетний папір, вологі серветки — на вагу золота", — розповідає Людмила Танічкіна.
 