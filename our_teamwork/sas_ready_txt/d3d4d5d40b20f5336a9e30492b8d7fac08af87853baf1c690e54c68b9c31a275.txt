Норвезькі благодійники передали генератори для Сумщини

Катерина Гладенко
Крістіна Члек

 
Вантаж вагою понад 17 тонн з західного кордону України до обласного центру доправив Сергій Веремієнко. Дорога звідти, розповідає, зайняла близько доби: "Нічого, складного не було. Блокпостів немає, тільки у нас в області. Розумію, що цінний вантаж. Мене супроводжували військові до Пирятина".
З Норвегії приїхали кілька десятків генераторів різних розмірів та потужності. Аби вивантажити найбільші знадобилась спецтехніка.
"Вони закупили чотири великі генератори. Вони підуть на об’єкти інфраструктури. У Конотоп один поїде, щоб водоканал зміг працювати і підіймати воду під час відключень. Інші великі підуть на те, щоб забезпечити медичні заклади. Окрім того, багато невеличких генераторів, які також на медичні заклади підуть", — говорить Олександр Такул, волонтер Громадського фонду "Суми".
Придбали усю техніку на суму близько мільйона євро мешканці Норвегії. Співініціаторкою збору там стала Анна Трібіс. Жінка 12 років тому виїхала із Сум до Норвегії, нині працює лікарем у місті Берген. Це не перша допомога, яку зібрали норвежці, розповідає Анна. Для цього створили 
 допомоги Україні - "HMM-Haukeland Müller Mowinckel". Співініціаторами його створення, розповідає Анна, стали норвежці Поль Крістіан Мувінкель та Тур Фредрікк Мюллер.
"Війна наша, на жаль, не закінчується і допомога потребується далі, то почали долучатися до цього процесу норвезькі бізнесмени, які підключали своїх друзів і допомагали нам для подальшої співпраці і допомоги Україні. Перш за все, Норвегія дуже переживає за те, щоб діти і люди, які потребують медичної допомоги, отримували постійне і безперебійне  постачання електроенергії. Через те виникла ця ідея щодо генераторів", — говорить Анна Трібіс.
Один з генераторів, який приїхав від норвезьких благодійників, працюватиме в обласній дитячій лікарні. У закладі є пристрій, але він забезпечує роботу тільки двох реанімацій, розповідає медична директорка лікарні Оксана Сташко:
"Безвідмовна робота відділень у плані забезпечення штучної вентиляції легень, оскільки без електропостачання апаратура не працює. І у нас був такий генератор, а наявний забезпечить безвідмовну роботу всіх стаціонарних відділень, оскільки там діти, які перебувають з мамами, без мам і залишитись в темноті перебуваючи в лікарні. Це нелогічно, неправильно".
Наступна допомога, яку планують переправити для України з Норвегії, розповіла Анна Трібіс, — мобільна операційна для фронту. Її укомплектують всім необхідним для    роботи двох операційних бригад.