"Буде непомітним для радарів". Волонтер з Краматорська показав перші деталі ударного дрону "Інквізитор"

Анастасія Галасюк

Для створення БпЛА волонтери збирають гроші, військові — збиратимуть безпілотний літальний апарат. 
Він повністю складається з вуглеволокна, в першу чергу для того, щоб бути непомітним для радарів ворога. Більшість частин цього дрону будуть зроблені або з пластику, надрукованому на 3D-принтерах, або з вуглеволокна. Залізними в нього будуть батареї, мотори та інше обладнання про яке зараз ми не можемо говорити", — описує модель волонтер Сергій Наконечний.
"Повністю розробка, в тому числі програмного забезпечення знаходиться на плечах аеророзвідки 56-ї окремої механізованої маріупольської бригади", — додав волонтер.
Такий вигляд матиме майбутній дрон. Літатиме він зі швидкістю 100 кілометрів на годину. Бойовий радіус до 50 км. Зможе працювати на відстані до 25 км від оператора.
Оскільки він має специфічну конструкцію з вуглеволокна, він буде малопомітний для засобів РЕБ, тому його буде дуже важко виявити та збити. Також окремою деталлю, яка повністю розроблена українськими військовими, буде 32-кратна камера, яка зможе виявляти позиції ворога на відстані у п'ять кілометрів", — додав Наконечний.
Перший дрон найближчим часом відправиться на фронт. Далі, каже Сергій, волонтери планують купити 3D-принтер, самотужки виготовляти деталі та запустити серійне виробництво дронів. Гроші волонтери збирають самі через соцмережі. До повної суми потрібно зібрати ще 11,5 тисяч доларів.
 