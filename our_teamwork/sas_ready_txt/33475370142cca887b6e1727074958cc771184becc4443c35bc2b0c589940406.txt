Подружжя музикантів з Тернополя волонтерить задля перемоги

Богдан Боденчук

Назар Каспрук викладає клас гітари у мистецькій школі-ліцеї імені Ігоря Герети. Мар’яна працює педагогом у Тернопільській музичній школі №2. Разом виховують чотирирічного сина. Розповідають, волонтерити почали з перших днів війни.
"На початку війни була така паніка, ми не знали, де себе діти. Назар отак ходив і казав: "Я йду записуватися в тероборону, я йду в волонтерство, я йду туди". Я пішов, але не потрібно було. Почав шукати можливість десь волонтерити і дуже пощастило, що такий центр ми знайшли", – каже волонтерка Мар’яна Каспрук.
Назар каже, що спочатку було нелегко. Працювали від ранку до пізнього вечора.
"На початку війни ящиків було до стелі, щоб ви собі уявляли, в день приходило дві фури. Волонтерів стоїть десь 40. Ми ящик за ящиком передавали. Це тривало може дві години, поки розвантажилася фура. Потім все облікувати, прийняти, записати той товар, який прийшов".
Також формували продуктові набори для переселенців. Щодня їх видавали понад триста. Зараз частина переселенців повернулась до своїх домівок, тож отримувачів допомоги менше. Жінка працює у відділі дитячого харчування.
"Я прийшла і побачила, що велика проблема в тому, що є багато дитячого харчування і його потрібно перебрати по датах. Перші тижні займалася тим, що я кожну баночку переглядала, де зіпсоване, де не зіпсоване. Сортували по віку. Зараз ми видаємо дитяче харчування, також гігієнічні набори, памперси, одяг, ліки".
Світлана Онуфрієва переїхала до Тернополя з Миколаєва. Жінка розповідає, опікується двома дітьми. Допомогу у цьому волонтерському центрі отримує не вперше.
"Сьогодні ми отримали харчування дитяче, памперси, гігієнічні серветки, зубну пасту. Зубні щіточки. За все вдячні. Це дуже велика нам допомога, бо ми приїхали, а все залишилося вдома. Не маємо тут ні доходу, нічого, я, наприклад, в декретній відпустці, сиджу на 860 гривень".
Назар та Мар’яна не лише волонтерять.
У власній квартирі, де мешкають утрьох, прийняли сім’ю з Київщини, яка, рятуючись від війни, приїхала до Тернополя.
"Вони розповідали страшні речі, реально страшні. Від них, здається, за 200 метрів вибухнув хлібзавод. Вони показували нам відео, як в’їжджали колони танків. Сім’я намагалася не їхати, але, коли вже кулі пробили дах, це була остання крапля", – каже волонтерка.
Також Мар’яна та Назар Каспруки влаштовують благодійні концерти з гуртом, який створили самі. Нещодавно записали власну версію на відому різдвяну пісню "Щедрик". Її присвятили Збройним Силам України та перемозі у російсько-українській війні.