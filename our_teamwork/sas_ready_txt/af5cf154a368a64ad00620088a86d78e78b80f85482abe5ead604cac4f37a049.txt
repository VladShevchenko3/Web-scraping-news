У Житомирі продають брелоки з уламками російського літака Су-25 – гроші збирають для 95 бригади

Ольга Степуренко
Олена Слободенюк

Один із підприємців, які роблять брелоки, Сергій Домашевський розповів Суспільному, що така ідея у них з'явилася після  спілкування з військовими.
"Військові приходили, приносили якісь деталі та уламки збитої ворожої техніки і гравіювали їх, як сувеніри для себе. І у нас виникла така ідея", – каже Сергій.
"Один із військових відгукнувся на наше прохання і сказав, що в нього є уламок збитого літака Су-25, – розповідає ще один підприємець Віктор Воєвуцький. – Сказав, що він може дати нам доволі велику частину цього літака. І з нього ми почали виробництво наших брелоків-уламків".
"Це перша партія, в нас є матеріали на дві партії, в одній партії приблизно 250 штук, – каже ще один підприємець Олександр Башев. – Продаємо ми ці брелоки як соціальний проєкт. 100% усіх коштів з цих брелоків ми передаємо на ЗСУ".
За словами очільниці Фонду громади Житомира Жанни Соловйової, гроші з продажів підприємці перекидають на спеціально створену "банку".
"Після того, як вони закумулюють кошти на цій монобанці, вони далі перерахують їх на рахунок Фонду громади Житомира одним платежем, і ці гроші ми спрямуємо на те, щоб закупити речі, які на той час будуть потрібні для нашої 95-ї бригади. Мої друзі, знайомі з-закордону вже теж собі замовили: хто – 10, хто – п'ять. Ми дуже хотіли б, щоб кампанія спрацювала вдало і щоб всі крила рашистських літаків пішли на брелоки", – каже Жанна Соловйова.
На уламки російського літака наносять гравіювання – зображення та текст. Після цього несуть підряднику: там вставляють заклепку, шкіру, фурнітуру та упаковують. Перша партія брелоків наразі ще на стадії виготовлення, але вже є передпродажі.
"На самому брелоку є гравіювання "Я підтримую ЗСУ". Люди чудово відгукуються, все подобається, це хороший подарунок за донат", – говорить Сергій Домашевський.
Окрім брелоків з уламків російської техніки, підприємці планують також виготовляти браслети.
"Наприклад, це частина від літака, саме залишки від брелоків. Також в нас є деталі, які ми не змогли порізати лазером, і ми їх будемо робити вже як унікальні вироби. В планах – виставити їх або на аукціон, або робити якийсь інший збір", – говорить Олександр Башев.
Придбати брелоки з уламків російського літака можна через соцмережі.