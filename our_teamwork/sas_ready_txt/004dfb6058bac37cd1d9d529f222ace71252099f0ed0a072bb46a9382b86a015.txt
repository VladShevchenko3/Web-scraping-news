У Слов’янську волонтери прихистили собак, яких залишили місцеві жителі

Анастасія Дашко

Про роботу притулку поруч із війною — читайте у матеріалі Суспільного.
Голова громадської організації "Дай шанс" Ірина Орловська розповіла, що найважча ситуація була наприкінці літа.
"Не було ані води, ані світла. Возили воду, рятувались гуманітарними кормами. Під час масового обстрілу в однієї собаки миттєво зупинилося серце", — розказала Ірина.
За її словами, з початку повномасштабного російського вторгнення у притулку додалося щонайменше 20 чотирилапих, яких залишили власники. Стільки ж тварин знайшли новий дім.
"Дуже потрібні нові вольєри та кілька будок. У нас додалися тварини. Люди їхали, масово кидали їх. Ми розмістили. Як могли, але так не має бути, щоб в одному вольєрі знаходились стільки тварин. На випадок сильних бойових дій ми прибрали сліпих собак, дуже стареньких. Вони знаходяться на платному утриманні в людей", — зазначила голова громадської організації "Дай шанс" Ірина Орловська.
Як розповіла Ірина, евакуювати притулок наразі не планують. Знайти придатну територію та перевезти таку кількість собак, пояснює зоозахисниця, вкрай важко. До того ж така мандрівка може сприяти розповсюдженню інфекцій серед тварин.
 