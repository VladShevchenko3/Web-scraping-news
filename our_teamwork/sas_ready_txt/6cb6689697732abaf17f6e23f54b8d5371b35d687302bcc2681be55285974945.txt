Вітання від святого Миколая: сумські благодійники відвезли подарунки дітям із Великої Писарівки

Юлія Ніколаєва
Катерина Ворона

Волонтери благодійного фонду "Сумщина – незламний форпост" привезли пакунки, що підготували для дітей, які мешкають у Великій Писарівці. Вирішили ці подарунки вручити їм до дня Святого Миколая.
Аби свято запам’яталося, для дітей підготували і розважальну програму з Янголом та святим Миколаєм.
Я привела двох діток, які зараз є у нашій патронатній родині. У цей складний час напевно кращим, що можна було вигадати – це організувати таке свято для цих дітей. Всі втомилися, а діти - тим паче. Напруга. Садочки зачинені, школи також. Дітям необхідний перепочинок, а тут таке свято організували", — говорить патронатна вихователька Валентина Ароян.
Окрім теплих речей на дітей чекали і солодощі. Кожен, кого покликали на це свято, отримав свій іменний пакунок.
Волонтерка Яна Рой розповідає, кому вважають за потрібне надавати таку допомогу: "У цей складний час, воєнний, нестабільний, ми вважаємо, що треба допомагати ЗСУ, дітям і всім хто потребує допомоги. Тут у нас 41 дитина, з них 24 дівчинки та 17 хлопчиків. Вікова категорія від трьох місяців і до 15 років".
"Велика Писарівка, далі ми ще поїдемо у Краснопілля й інші райони прифронтової зони. Ми їх сьогодні вирішили привітати, бо діти хочуть свята. Є у нас друзі із Швейцарії, які нам дуже допомагають у цьому", — говорить засновник БФ "Сумщина — незламний форпост" Сергій Нагорний.
Завершилося свято дискотекою. Танцював разом із дітьми великий білий ведмідь.