Від закордонних благодійників. Бійці Національної гвардії України привезли в Херсон 10 тонн гуманітарного вантажу

Ігор Горбатенко
Валентина Гурова

Про це кореспондентам 
розповів начальник відділу цивільно-військового співробітництва Національної гвардії України Віктор Голумбівський.
За словами Віктора Голумбівського, до Херсона надійшов вантаж від закордонного благодійника.
"Було забезпечено доставку гуманітарного вантажу від християнського благодійного фонду Нідерландів, який складається з близько 10 тонн різноманітної продукції. Це і одяг, це і продукти, це і подарункові набори для дітей та мешканців міста", — сказав військовий.
Волонтерка Ганна приймала гуманітарну допомогу. Жінка каже, що пакунки відрізняються від тих, які проходили раніше.
"Набір дуже цікавий, це перший такий цікавий, сімейний, для діток. Тут немає олії — це найголовніше, бо борошно, олія у всіх наборах, спагеті багато і консерва", — розповіла Ганна.
Гуманітарні вантажі в Херсон везуть з різних країн світу, що допомагає жителям міста, яке щоденно обстрілюють російські війська, говорить очільниця Херсонської міської військово-цивільної адміністрації Галина Лугова.
"Волонтерський рух шалено працює. Йде і медична допомога, харчові набори, гігієнічні. Велика кількість генераторів надходить, зараз обладнуємо укриття, бомбосховища. Свічки, ліхтарики, теплий одяг, ковдри, питна вода — все це дуже необхідне, нам допомагають", — розповіла посадовиця.
Такий самий гуманітарний вантаж, сказав Віктор Голумбівський, представники Національної гвардії України доставили й в громади Миколаївської області.