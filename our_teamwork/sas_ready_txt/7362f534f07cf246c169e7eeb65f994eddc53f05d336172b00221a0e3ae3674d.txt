На Рівненщині механіки-волонтери роблять "бандеромобілі" для фронту

Іван Марчук
Коломис Максим

Автомобілі майстрам приганяють вже пофарбовані і з фірмовим дизайном.
"У нас задача — зробити не просто пікап, віддати його військовим, а й зробити його бойовим, для того, щоб він міг вести вогонь. Це була б така бойова точка, яка пересувається і може везти на собі якийсь крупнокаліберний кулемет, наприклад, або це може бути Cтугна, або це може бути якась ракетниця чи зенітна установка”, - пояснює механік Сергій Виговський.
 
 
 
 
За його словами, постачанням фронту "бандеромобілями" займається близько сорока людей з Рівненщини та Львівщини. Завданням радивилівських майстрів донедавна було лише встановлення на автомобілі турелей для ведення вогню. Втім, нещодавно вони взяли на себе й інші функції.
"Ще до того ми їх бронюємо, тобто всередину вставляємо металеві листи, щоб при якихось прильотах уламки не потрапили у військових.  Це звичайний метал, але витримує якісь уламкові... Вже дуже багато разів рятувала вона життя військовим, вони дякували”, — каже майстер.
 
 
Турелі для ведення з автомобіля вогню доводиться робити щоразу інші. Сергій Виговський каже, спочатку їх створювали виключно під кулемети старого зразка, втім, з кожним місяцем доводиться підлаштовуватися під усе новіші види озброєння.
 