Волонтери з Черкас привезли медикаменти у стабілізаційний пункт Бахмута

Марія Гречко

19-річний Руслан Матвєєв —
волонтер благодійного фонду “Одіссей Черкаси” перелічує все, що жителям та оборонцям прифронтового міста: продукти, одяг, термоси, медикаменти. 
"Просили військові в шпиталі — термоси. Деякі старі, совдеповські, деякі нові — пластикові. А куртки нам дали, бо деяких військових привозять туди без одягу, а коли їх відправляють, їх треба в щось одягти", — розповідає Руслан.  
Волонтери з вересня їздять до Бахмута майже щотижня. Гуманітарну допомогу, каже Руслан, збирають на прохання місцевих жителів та медиків і везуть до військових лікарів та пунктів обігріву. 
"Звозимо ми в основному розхідні матеріали: шприци, розчини, стерофундин, натрій, ті що використовуються найбільше, а для цивільних: їжа, одяг теплий, сірники. Просять дрова для розпалення, картон. Можуть після розвантажування  забрати картон і в себе в дев'ятиповерхівці розтопити піч або буржуйку", — додає волонтер. 
За його словами, на допомогу для жителів Бахмута збирають донати людей. 
"Зараз, коли війна, ти або служиш, або працюєш на армію. Ми максимально намагаємося працювати на армію. І поки війна, ми будемо цим займатися постійно, поки війна не закінчиться перемогою", — каже Руслан. 
90% жителів Бахмутської громади виїхали. В місті ще залишається близько 8 тисяч людей.
 