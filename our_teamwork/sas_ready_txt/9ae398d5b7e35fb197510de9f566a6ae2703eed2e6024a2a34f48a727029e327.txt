Подружжя з Луцька вдома сушать поживні снеки для ЗСУ

Богдана Шевчук

Діана каже, що від початку повномасштабного вторгнення російських військ в Україну, разом з чоловіком почали волонтерити. Ходили по різних центрах допомоги, а нещодавно вирішили самотужки готувати сушене м'ясо та фрукти бійцям.
Нині подружжя готує до відправки на фронт другу партію сушки. Оголосили збір грошей у соцмережі на продукти. Кажуть, родичі та друзі одразу стали приносити фрукти.
"Враховуючи ситуацію, що там вже води немає дуже давно, перебої зі світлом, то в таких регіонах особливо потрібна допомога", – розповідає Віталій Коновалюк.
За один раз Діана та Віталій приблизно висушують десь 2 кілограми сирого м'яса, з нього виходить приблизно 600-650 грамів сушеного. Його фасують по пакетиках. Кажуть, що воно може зберігатися без холодильника до пів року.
"На ніч ставимо, бо зараз перебої зі світлом, то потрібно враховувати це. І через 8 годин, як правило, все вже готове", – каже Віталій. 
Окрім м'яса, готують чіпси із яблук, бананів, ківі, ананасів. Щодня впродовж тижня після роботи господарі формують посилку, яку поштою відправляють знайомим волонтерам у Миколаїв.   
Зі слів Віталія, волонтери приймають посилку, як правило в той самий день і потім вже розвозять. 
Найприємніше, – каже подружжя, – це отримувати фото та відео із передової. Бійці вже смакували висушенене м'ясо і фрукти та дякували.