Енергетичні батончики, вареники та шкарпетки: охтирчани готують пакунки для воїнів ЗСУ

Юлія Ніколаєва
Андрій Міхєєв
Катерина Ворона

У одній з охтирських шкіл ліплять вареники нашим захисникам. Через відключення електрики процес дещо змінився. "У нас електроплити, тому все треба робити, час розраховувати, що дві години ми можемо варити. На електроплитах каструлі закипають 40 хвилин, то в нас залишається 1 година 20 хвилин, і за цей час нам треба все поварити", — розповідає працівниця школи Юлія Земляк.
Продуктами допомагають волонтери. З одного мішка борошна, за словами Юлії Земляк, можна наліпити 1800 вареників. У ці відра ми накладали вареники, заливали смальцем – це ті, що з капустою; ті, що з картоплею у нас були із засмажкою", — говорить жінка.
Пані Ярослава з друзями виготовляє для воїнів енергетичні батончики. Жінка розповідає: "Сухофрукти: інжир, родзинки, курага, чорнослив, його надали наші охтирчани. Горішки, мед, родзинки. І за смаком ми ще додаватимемо сухофрукти – яблуко наше, охтирське. Мені допомагають мої дівчатка, які зі мною працюють. Одна сім’я – Олени Карпенко – вже два дні чистять горіхи".
Пані Валентині 68 років, говорить, що вона в’яже з дитинства: "Нас тут було шестеро дівчат на провулку і ми бігали, а люди в’язали, а ми тоді теж попросили батьків і нам поробили спиці, порозпускали кофтинки, щоб ми мали нитки. Ми сиділи на канаві й в’язали. Так я і навчилася в'язати". Нині жінка в’яже шкарпетки. Їх вона планує передати нашим воїнам ЗСУ.
"Жалко хлопців, бо холодно, голодно. А вони там у окопах нас захищають, то треба хоч маленьку частинку своєї праці вкласти у перемогу", — розповідає пані Валентина.
Охтирчани підготували для воїнів ЗСУ
майже 80 літрів калини, до 30 літрів горішків з медом, 325 батончиків та зв’язали 13 пар шкарпеток. Це все планують передати нашим захисникам до 5 грудня.