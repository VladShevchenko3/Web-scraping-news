Громадський фонд "Суми" передав термобілизну добровольчому батальйону громади

Ірина Касьяненко
Вікторія Грамм

“Це саме добробати Сумської громади, бо у хлопців зарплатня мізерна і вони не можуть собі дозволити. Термобілизна вартує недешево і громада не встигає вчасно реагувати на потреби", - зазначає представник Громадського фонду “Суми” Павло Борисов.
Волонтер передав утеплювальні речі для військовослужбовців на одному з сумських блокпостів. Кожен з військових отримає комплект свого розміру.
На 50 відсотків військових сумських добровольчих батальйонів одягом забезпечує держава, з рештою допомагають волонтери або купують самостійно, розповідає військовий із позивним “Нафта”. У добровольчому батальйоні він служить кілька місяців. Говорить, пішов не вагаючись, адже потрібно захищати свою родину та домівку. 
"Погодні умови такі: сиро, бувають морози. Люди цілодобово знаходяться на посту, тому це дуже корисна річ. Самі розумієте, що в таких умовах це дуже велика допомога для нашого підрозділу", - розповідає командир роти з позивним "Купол".
За словами Павла Борисова, наприкінці 2022 року у Громадського фонду “Суми” була певна сума коштів, яку вирішили витратити на термобілизну для військових і передати з нагоди Нового року. Проте при отриманні виявили неточності у розмірах, тому довелося замовляти вдруге.
“Ми мусили шукати нового виробника, знайшли в Україні, люди погодились пошити певну кількість і в міру відшивання надсилають нам, і ми зараз розвозимо”, - розповідає волонтер.
Волонтери Громадського фонду ”Суми” планують забезпечити термобілизною 9 добровольчих батальйонів. Наразі збір коштів на це триває.