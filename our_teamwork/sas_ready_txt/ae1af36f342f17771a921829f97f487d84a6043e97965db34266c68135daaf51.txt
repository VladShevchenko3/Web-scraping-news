"Об’єдналися заради перемоги". Як волонтери з організації "Промінь ІФ" допомагають армії

Степан Пенкалюк
Каріна Борисевич

 
Про те, як волонтери разом невпинно працюють на перемогу України, читайте у матеріалі Суспільного. 
"Волонтерський рух — це така річ, яка без підтримки, без загального об’єднання неможлива. Хто може шити – шиє, хто може готувати – готує тушкованки чи інші страви. Але наше основне завдання – забезпечити бійців тими речами, які є вкрай необхідні, дорогі і які є розхідним матеріалом. Це — дрони, старлінки, автомобілі, запчастини", — розповідає представниця організації "Промінь ІФ" Вероніка Дичковська.
Усю допомогу волонтери відвозять на передову самі. Крім цього, вони доставляють бійцям автівки. За словами волонтера Дмитра Банаха, від початку повномасштабної війни закупили та відправили понад 60 автомобілів. 
Гроші на авто збирають самотужки, також долучаються охочі іванофранківці. Приблизно раз на тиждень волонтери їдуть на Схід. Посилки формують залежно від потреб військових.
"Цього разу передаємо для хлопців продукти, смаколики, маскувальні сітки, генератори, балаклави, які зшили наші дівчата. Також підготували маскувальні костюми білого кольору, бо на Сході сніжить, та інші необхідні речі", — розповів Дмитро Банах.
За час роботи громадської організації волонтери налагодили постачання допомоги та співпрацю з іншими благодійними фондами, розповідає волонтерка Вероніка  Дичковська. Зараз найбільше потребують фінансової підтримки, адже запити від бійців надходять щодня.
"Хтось робить тушкованки, хтось пече печеню — ці всі речі потрібні, вони приємні. Але найбільш важливим на фронті є автомобілі й дрони. Це — те, що рятує життя, те, що допомагає нам усім наближати перемогу. Зараз ми збираємо гроші на автобус на 20 людей", — розповідає Вероніка Дичковська. 
Не забувають дякувати волонтерам за їхню роботу й бійці. Після кожної поїздки вони передають сувеніри — військові експонати. 
Зараз волонтери готуються до наступної поїздки. Вони кажуть, що продовжуватимуть допомагати армії до перемоги.
 