Новорічну ялинку на уламку російської ракети С-300 встановили у Хмельницькому

Леся Боровець

З прапорцями України та на уламку російської ракети - таку ялинку встановили в середмісті Хмельницького. Уламок привезли з Харківщини, а ідея належить волонтерам. Голова Благодійного фонду "Волонтери Поділля" Юрій Смаль розповідає: так вони хотіли нагадати людям, що в той час, коли усі готуються до Різдвяних та новорічних свят, Росія щодня випускає ракети по території України.
"Задумка була така, щоб люди зупинились і задумались біля цієї ялинки і біля цього уламку рашиської ракети, що відбувається. Тут показано, що не ракета вдарила ялинку, а саме ялинка проростає з корпусу ракети. Це вона доводить те, що Україна незламна і ми переможемо", - каже Юрій Смаль.
Втілити задум волонтерів допомогли майстри з Хмельницького вищого професійного училища № 11, які й виготовили кріплення для ялинки. Директор закладу Василь Селізар розповідає: "Була хороша ініціатива від благодійного фонду "Волонтери Поділля" встановити ялинку у військовий час. Навіть при падаючих ракетах наша нація, наша країна, хмельничани - святкуємо Різдво, Новий рік - це є символ незламності нашого народу, нашої країни".
У хмельничан думки різняться. Деяким така ідея до душі.
Хмельничанин Олексій каже: новорічна ялинка – символ дитячого свята. Додає: "Дітям потрібне свято за будь-яких умов, і ми, відповідальні дорослі, маємо їм сворювати свято за будь-яких умов, навіть за тих, в яких ми зараз. Тому я чекаю від міської влади повноцінну гарну цікаву ялинку. Хай без освітлення. Життя має тривати".
Каже, що має надію на те, що в місті таки поставлять ще одну святкову ялинку. 
Школярі Павло та Володимир також прийшли подивитись на ялинку. Хлопці кажуть: розуміють, що святкове новорічне дерево - це додаткові витрати для міста. Але були б раді, якби в місті встановили ще й його.
За словами заступника міського голови Хмельницького Миколи Ваврищука, остаточного рішення про те, чи встановлювати в місті головну святкову ялинку, ще не ухвалили. 
 