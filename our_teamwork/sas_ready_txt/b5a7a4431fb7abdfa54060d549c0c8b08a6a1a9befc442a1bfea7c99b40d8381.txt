На Хмельниччині діти отримали подарунки до Дня святого Миколая

Катерина Шевчук
Діана Колеснік

У Хмельницькій обласній філармонії, в день Святого Миколая подарунки отримують діти, що напередодні, ще в листопаді починали писати листи. Окрім дітей з інвалідністю, з малозабезпечених та багатодітних родин, цього року подарунки отримують і вимушені переселенці. У Ксенії Кушпіль з Лисичанська — троє дітей, які писали листи до святого Миколая.
"Дітки такі раді. Встали сьогодні о сьомій ранку. Зібрались, приїхали. Виявилось, що на годину раніше приїхали. Сидять, чекають з нетерпінням подарунків", — говорить Ксенія з Лисичанська.
Помічниками Святого Миколая стають щороку всі небайдужі, хто бере дитячі листи та допомагає дитячому святому придбати подарунки. Серед них — працівники місцевого самоврядування, освіти, підприємці. Директорка школи №22 Хмельницького Лариса Федорова розповідає, що колектив закладу та батьки щороку долучаються до акції "Листи до Святого Миколая". Та, каже, цього року бажання дітей в листах дещо змінились.
"В дітей були такі більш скромні, менші бажання. Не знаю, з чим це пов’язано. Можливо, з воєнним станом. Але дітки писали, що більше солодощів хочуть і більше такі недорогі подарунки", — каже Лариса Федорова.
В листах до Святого Миколая діти просять подарувати й практичні, на теперішній час, речі, каже соціальна працівниця фонду Олеся Кузенко: "Діти просять, в основному, повербанки, настінні лампи. Незвичні подарунки — це є ліхтарик, який працює на батарейках".
Директор благодійного фонду "Карітас" отець Іван Данкевич сказав:  "Хочу сьогодні подякувати Богові за тих помічників Святого Миколая, які долучилися до того, щоб діти відчули цю радість і захоплення, коли відкривають подарунки".
Загалом до дня Святого Миколая подарунки отримали 1200 дітей з Хмельниччини. 