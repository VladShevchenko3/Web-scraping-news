"Звичайні люди, які роблять надзвичайні речі". У Києві нагородили волонтерів

Віолетта Карлащук
Ліля Гончарук

Організували церемонію "Євромайдан SOS" та "Центр громадянських свобод" у партнерстві з "Українською Волонтерською Службою", повідомляє кореспондентка Суспільного. 
"Перший рік, коли нагородження робимо під час війни. Цей час дає розкрити найкращі часи, волонтери пробивались до ізольованих міст з допомогою, розміщали людей, які втратили домівки, розгортали шпиталі. Ми зараз усі підпираємо суспільні інституції і зупиняємо російську агресію", — через відео-звернення сказала голова "Центру громадських свобод" Олександра Матвійчук.
Зокрема, відзначали у таких номінаціях: волонтери військового фронту "Допомога Армії", волонтери рятувально-пошукової та рятувально-пошукової ініціатив, волонтери-документатори воєнних злочинів, волонтери-медики та парамедики, волонтери за кордоном, зооволонтери.  
У номінації "Допомога Армії" відзначили волонтерські організації "Оборона Одеси 2.0" "Солом‘янські котики", "Frontline.Care".  
"Наша ініціатива, яка виникла в квітні, не винайшла велосипед, волонтерство — завжди про команду. Для нас важливо зберігати сили, щоб будувати ефективні команди. Людина, яка з стінгером відслідковує ракету, ви є нашим натхненням" — сказала під час нагородження представниця організації Frontline.Care.  
Привітала волонтерів і співачка Руслана Лижичко. 
"Волонтерами стала вся країна. Більшими волонтерами ніж ті, хто зараз в окопах, немає. Ті, хто варить чай, зупу, шукає ліки. 300 років тому, Сковорода сказав: настане епоха серця. Цей час настав! Протистояти війні може тільки серце, нам важливо зберегти почуття, бути одним цілим — Україною", — сказала Руслана Лижичко. 
Серед номінованих — ГО "Українська монолітність". Її засновниця Анастасія Корицька розповіла Суспільному, що спочатку займалися навчанням фінансовій грамотності. Тепер сфера діяльності організації розширилась.  
"Це більше соціальна сфера: гуманітарна, психологічна та освітня допомога. Кожен день потреби змінюються і ти під них підлаштовуєшся, щоб більше допомогти різним цільовим аудиторіям в своєму регіоні. Ти набираєшся мотивації, ти розумієш, що є багато небайдужих людей, розумієш, що історія пишеться, то коли що ти працюєш, займаєшся волонтерством", — сказала Анастасія Корицька. 
Волонтерська премія була заснована в 2014 році, щоб підтримати звичайних людей, які роблять надзвичайні речі. Вона ставить за мету відзначити роботу волонтерів, які працюють у різних сферах. Премія є негрошовою і покликана підтримати волонтерський рух в Україні.  