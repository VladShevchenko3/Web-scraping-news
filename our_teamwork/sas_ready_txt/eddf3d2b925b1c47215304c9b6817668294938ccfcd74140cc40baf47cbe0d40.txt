Трикотаж для військових. Майже 50 волонтерів у Миколаєві шиють на замовлення бійців ЗСУ

Ігор Горбатенко
Олександр Гордієнко

Про це кореспондентам 
розповіла організаторка виробництва Наталя Куличковська.
За словами Наталі Куличковської, виробництво триває у три зміни. У цеху працюють близько п’ятдесяти людей. У кожного своя задача. 
"Одні люди нарізають стрічки, які потім нав’язують на каркас маскувальної сітки. Швачки сидять окремо, вони шиють маскувальні костюми для людей, та на зброю. Сировину приносять волонтери, закуповують люди, які тут працюють. Допомагають тканиною швейні фабрики", — розповіла Наталя Куличковська.
Приміщення умовно розділене на цехи. По периметру, де це можливо, розвішані основи, на які в’яжуть стрічки.  
78-річна Галина розповіла, чому займається саме нарізкою стрічок.
"Воно мені підходить по темпераменту, я швидко працюю. Це мені підходить. Я починала в’язати і ні, це не для мене виявилось. А ось тут я на своєму місці. Ось це я ріжу все в клаптики", — сказала Галина.
Волонтерка Людмила розповіла, що розміри маскувальних сіток вказують безпосередньо самі військові. Нещодавно замовили для циліндричної ємності.
"Сітка називається "кікімора". Вона не просто так вішається, а одягається на таку конструкцію, як бочка, заввишки 2,5 метри та в діаметрі три метри", — пояснила Людмила. 
Виробляють в цеху матраци для окопів та бліндажів. Для окопу двосмугий, для бліндажа на одну смугу більше.
"Я набиваю чохли матраців дрібно порізаною тканиною, змішаною з синтепоном. Щоб вони були м’які і легкі", — розповів волонтер Юрій.
Персонально для бійців, каже Наталя Куличковська, виготовляють теплі речі.
"Ми шиємо з залишків тканин з фабрик. Це відходи, які ми маємо можливість використовувати. Це шапки, це балаклави різного кольору та різної потреби. Також мої дівчата в’яжуть шкарпетки, також ми робимо килими", — сказала Наталя Куличковська.
Скільки кілометрів сіток, сотень комплектів теплого одягу, матраців, ковдр, рукавичок, чохлів відправили до війська — відзвітують після перемоги, говорить Наталя Куличковська. 
Все, що їде на позиції, маркують та додають обереги.
"Гола сітка не їде до хлопців. Приклеюємо вірш, який наша дівчина написала. Потім їде наш логотип, де мої контакти — хлопці мені відписуються, що вони отримали сітки. До сіток йде талісман, який оберігає хлопців під цими сітками", — розповіла Наталя Куличковська. 