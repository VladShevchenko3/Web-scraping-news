"Готуємо між виставами": актори Дрогобицького театру печуть хліб для військових

Наталія Карнаух
Ольга Дейнека

Вже кілька місяців їдальня театру імені Юрія Дрогобича слугує як волонтерська кухня. Там поміж вистав і репетицій актори і працівники театру готують для українських військових.
"От вчора ми пекли, робили дві закладки хліба, а потім поїхали на виїзд та відіграли вистави у Східниці. І казати, що ти втомився, чи не втомився — ні. Тому що ти розумієш, для чого ти це робиш. Якщо хлопці там взагалі не сплять, то яка мова може бути, щоб ми тут спали. Тому ми сьогодні знов встали і печемо хлібчик", — каже акторка Тетяна Моджук.
Випікають хліб у печі, яку облаштували на театральному подвір’ї. Поруч у казані варять перемелене сало зі спеціями артисти оркестру.
"Ми варимо, ми так назвали, "український снікерс". То є сало мелене і туди додаємо сіль, перець, спеції, часник, даємо трошки червоного перцю", — каже заступник директора театру Сергій Гавдяк.
"Цей казан — об'ємом 80 літрів. Ми туди закинули 50 кг сала і після того як ми зваримо, заливаємо у формочки", — каже скрипаль Тарас Швед.
Такого сала артисти наварили та передали на передову уже більше тонни.
"Театр активно включився у волонтерську діяльність буквально за тиждень від початку війни. Так як в нас тут є можливості, щоб тут готувати, в нас є подвір’я, мангал, бочка для копчення, ми в перші місяці свого волонтерства ліпили вареники, налисники, капусту тушили, плов, картоплю. Ми більше тонни сала відправили на фронт, десь так само "українського снікерсу", більше тонни м’ясної продукції копченої", — каже директор театру імені Юрія Дрогобича Микола Гнатенко.
Усе приготоване і спечене працівники театру відправляють на передову військовим.
 