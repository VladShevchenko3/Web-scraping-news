У Черкасах волонтери з Маріуполя дарують "друге життя" дронам

Оксана Швед
Дарія Шевченко

Прострелені кулями, обпалені вогнем, зі зламаними "крилами" та згорілими моторами – саме з такими дронами найчастіше доводиться працювати, розповів волонтер Андрій Гежа. До війни він ремонтував електроніку.
 
"Ми розуміли, що буде така потреба. Литовці нам допомогли зібрати обладнання. Запчастини на перший період роботи також були, бо у нас були зв’язки з військовими. Так і почалося", – розповів він.
Перших "пташок", зі слів чоловіка, відновлювали тижнями, згодом відточили навички й тепер на це витрачають дві години:
"Наразі це робиться вже все дуже швидко в порівнянні з тим, як було раніше. Тепер уже по його вигляду знаєш, що треба робити, а на перших етапах треба було шукати, в чому причина".
 
 
Безпілотники, які мають критичні пошкодження, переходять у статус "донора", зазначив пан Андрій – деталі з них переставляють на інші дрони. 
Одного дрона вистачає як мінімум на ремонт трьох.
"Якщо він пролежав у воді, то він уже на 90 відсотків «труп». Він може бути корисним коштом того, що ми з нього знімаємо корпусні елементи і ставимо на ті дрони, які ще можливо відремонтувати", – пояснив волонтер.
 
 
Відновлювати безпілотники в тридцять разів дешевше, ніж купувати нові, пояснив Андрій:
"Найпоширеніший дрон – Mavic 3, він коштує близько трьох тисяч доларів. А вартість відновлення по запчастинах – до ста доларів на один дрон".
Коли робота над літальним апаратом завершена, його обов’язково тестують. Опісля відправляють військовим і вже там, на полі бою, "реанімована" "пташка" виконує свої завдання.
 
 
Через руки майстрів пройшли понад 150 літальних апаратів, розповіла волонтерка Ірина Гежа. Тож аби роботи не затримувались і ця цифра ставала все більшою, жінка просить поділитися дронами, які вже не працюють. Так кожен, з її слів, може допомогти силам оборони:
"Це така потреба, як медикаменти для лікарні, як бинти, які потрібно купувати майже щодня. Замовлення ми робимо раз на тиждень, а то й частіше. Ці запчастини дуже довго йдуть до нас, а коли вони приходять, то дуже швидко розходяться. Тому потреба в запчастинах і грошах до них постійна".
Надихає, зі слів чоловіка, те, що об'єднуючись навколо таких справ, на його думку, українці показують усьому світу, наскільки вони об’єднані й можуть давати відсіч.