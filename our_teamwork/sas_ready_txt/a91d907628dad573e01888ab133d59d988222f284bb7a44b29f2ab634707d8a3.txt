На Бобровиці у Чернігові волонтери склять будинки, які пошкоджені, внаслідок обстрілів росіян

Денис Шапошніков

Чернігівка Світлана Дерека живе у своєму будинку 27 років. В неї двоє синів, один має інвалідність. Зараз вони мешкають у напівзруйнованому будинку.
В підвалі її будинку від обстрілів ховалися п’ятнадцять сусідів, оселі яких повністю знищили росіяни. Окрім вікон у будинку Світлани частково зруйнований дах. Жінка каже, грошей на ремонт в сім’ї немає.
"Повністю знесений шифер. Ми плівкою затягли. Маємо надію, що зможемо накрити, але зараз будматеріали дуже дорогі, 58 листів на одну сторону потрібно. Ми не в змозі".
Влітку вона із синами жила в одній кімнаті, яка менш постраждала. З настанням холодів і в тій кімнаті стало важко перебувати.
"Коли похолодало, ми придбали електрообігрівач, яким змогли трохи втримати тепло у будівлі. Стеля, через те, що натягнута плівкою все одно протікає. І поки нас не було — текла вода. Потріскалась стеля. На цей момент навіть коли дощ йде, то ще підтікає, плівка пропускає. Меблі всі порозсихались".
Допомогти жінці вирішили волонтери ГО "Десна". В її будинку вони повністю замінюють вікна на першому поверсі.
Протягом тижня волонтери планують засклити дев'ять будинків на Бобровиці. На це вони вже зібрали майже 200 тисяч гривень. Сергій Пальоха каже, зараз важко зібрати необхідну суму.
"Чесно скажу, донатять, якщо в них є інтерес. якщо є якийсь аукціон, щоб їм цікаво було в ньому взяти участь. Тоді так, тоді люди кидають гроші. Гроші ми беремо саме з донатів. І ще ми отримали грант від організації “Ukrainian action”, це люди, які жили в Україні якийсь час, потім вони переїхали в Англію".
Світлана Дерека каже, що в домі газове опалення, і тепер вони зможуть перезимувати на першому поверсі будинку.
"Для мене і для дітей це дуже великі суми. Ми б самі не змогли встановити всі вікна. Другий поверх в нас не жилий, ми затягли плівкою і все. Добре, що ми зробимо перший поверх, і ще в надії, що ми накриємо і не буде текти та зможемо перезимувати".