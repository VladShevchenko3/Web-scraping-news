Колківські борщі: як громада на Волині об'єдналася, щоб готувати для бійців

Олена Парай

 
Волонтери вже передали бійцям чотири тисячі пакетів із сухим борщем, – розповіла Суспільному координаторка волонтерського центру Наталія Воробей. 
Олександра Оксенюк – домогосподарка. Каже: одна порція сухого борщу розрахована на п'ять літрів води. 
"Хлопці (військові – ред.) хвалили. На фейсбуці наш боєць каже: "дуже смачний колківський борщ, я не знаю, де ті Колки, але дякую вам за борщ". Головне, що воно гаряче, смачне, запашне і зроблене з любов’ю", – розповідає господиня. 
Фасують сушені овочі для борщу зазвичай 10 людей. 
Допомагати готувати на фронт приходить переселенка Людмила Градиська з Харкова. Жінка – вчителька, каже, скоро збирається повертатися додому, але Колківську громаду підтримуватиме і далі. 
"Я вражена згуртованістю цієї громади, наскільки тут люди щирі, щедрі, допомагали і нам поки ми тут облаштувалися. Я вважаю, що і нам треба включитися в цю роботу і тим чим ми можемо, допоможемо", – розповідає переселенка. 
Приготування сухого борщу займає багато часу, – розповідає ще одна господиня, колківчанка Світлана Сахнюк. Спочатку овочі потрібно чистити, різали, потім подрібнювати і висушувати. 
"Ми хочемо перемоги і ми переживаємо за наших воїнів, щоб їм було що їсти. Щоб їм було хоч трішки тепліше від того. Що вони посьорбають того борщику гаряченького. Ми з любов’ю робимо", – зазначає колківчанка.
Окрім борщів колківські домогосподарки також готують для бійців інші види супів та грибне рагу.