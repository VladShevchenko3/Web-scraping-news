В Одесі виготовили мобільні укриття, які передадуть до Херсона

Анна Стебловська

 
 
Виготовлене укриття захищатиме жителів Херсона від ймовірних ракетних атак. Всередині є лавки для сидіння, чотири розетки, та вентиляція. Воно розраховане на 25 людей. 
 
 
"Це монолітна конструкція, мобільна. Тобто ми його привезли, поставили. Далі фронт відійшов від Херсона. Його можна перевозити. Ніяких підготовчих робіт, його не треба розбирати чи збирати. Висота тут 2,7 метра, верхня плита — 35 сантиметрів. Стіни 25 сантиметрів, нижня плита 15 сантиметрів", —
розповів керівник проєкту Ілля Блохін.
Подібне укриття виготовляється упродовж трьох тижнів. Для нього використовують арматуру та бетон. Основна перевага конструкції — її цілісність.
 
 
"Окрім того, що ми армуємо його подвійною сіткою 12-ю арматурою, ми ще ставимо всередині, між арматурою зашиваємо ще сітку, 50 на 50. Для чого ми це робимо. Якщо раптом якийсь прильот, то щоб трохи стримувало ці осколки цей бетон. Щоб не сипались на людей всередині. Основне його призначення — щоб рятували людей від осколків. Зрозуміло, що від прямого попадання не врятує", — зазначив керівник підрядної організації Олександр Войтко.
 
 
За рахунок благодійних коштів наразі виготовили шість таких укриттів, для Херсону планують ще близько 10, залежно від ресурсів.
"Два укриття уже стоїть в Корабельному районі Миколаєва. Чотири укриття найближчим часом будуть встановлені в Херсоні, одне вже стоїть. Ці укриття, які на майданчику, їх художньо оформив Ігор Матроскін зі своїм колегою Денисом. Спочатку планували зобразити котиків, але потім вирішили робити зображення мирного Херсона", — розповів керівник проєкту.
 
 