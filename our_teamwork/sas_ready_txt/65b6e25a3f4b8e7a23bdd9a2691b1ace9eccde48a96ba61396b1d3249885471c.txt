Рятувала з-під обстрілів та ховала у підвалі. Історія Олени, яка доглядає понад 100 тварин. СУСПІЛЬНЕ | ЛЮДИ

Ганна Цьомик
Ірина Гнатюк
Дмитро Гребінник

Нині жінка продовжує доглядати за 97 собаками та 35 котами. Як живе та доглядає тварин. Олена показала Суспільне Харків. 
"Я не змогла виїхати, не змогла покинути тварин. У мене багато моїх собак лишилось, а чужих, яких люди покинули, коли виїжджали, — хто їм би допомагав? Їх не було кому годувати", — говорить Олена Бубенко. 
Кожну тварину Олена кличе на ім'я: "Під час обстрілів, коли були бойові дії, я годувала 153 собаки. Деяких собак забрали люди, які повернулись". 
"До вторгнення у мене було 57 тварин: 11 згоріли, 8 зникли, 38, здається, залишилися. Кожен день додавалися нові. Люди їдуть, собаки додаються. Приходять, ми їх годуємо. Зараз на території будинку живе 67 собак, ще на вулицях села собаки, загалом, близько 97 собак зараз годую", — розповідає жителька Руських Тишків. 
Руські Тишки 
 з 24 лютого до середини травня. 
"Коли ми були в окупації, можна було терпіти, наші по нас не стріляли, знали, що тут люди. Коли росіян прогнали, стало більше обстрілів саме села: росіяни почали по нас бити нещадно. Міномети — вдень та вночі, 24 години на добу", — говорить Олена. 
До вторгнення родина Олени мала притулок для півсотні тварин, а також господарство — тримали кіз, качок, курей, гусей: "Щодня приходила, була з ними з ранку до вечора". 
Три будинки родини зруйнували російські обстріли, згоріли й сараї, льох завалило. Під час пожежі в одному з будинків загинули 11 собак: "Я досі перед сном згадую поіменно тих собак, які згоріли живцем у вогні. Згоріли. Я їх ніколи не забуду. Я їм пам'ятник поставлю. Під завалами досі 2 собаки".
Олена каже, що коти вижили: за два дні до пожежі забрала їх до квартири. 
Під час обстрілів собаки допомагали орієнтуватися чоловіку Олени. 
"У мене чоловік погано чує. І він по собаках орієнтувався. Собаки чули "вихід". І коли був "вихід", вони ховалися, чоловік спускався в підвал, а коли був звідси "вихід", не ховалися", — пояснює жінка.
"Олена допомагала не лише тваринам, а й усім людям, які є в селі. Є тут літні люди, які не  могли хліба собі купити", — говорить сусідка Ірина Сухіцька. 
Корми для тварин Олені передають волонтери, щодня собаки з'їдають по чотири мішки сухого корму. Коли не вистачає — для них варять кашу, говорить Олена.
"На вогнищі ми варимо кашу собакам. І навіть коли були обстріли собі варили. Чай гріли, тому що ні газу не було, нічого не було", — згадує жінка.
Олена доглядає й тварин, які живуть у дворах, господарі яких виїхали. 
"Господарі Тимура виїхали, зараз у Німеччині. Зараз не стріляють, то я привела його назад додому, бо дім — це дім", — говорить жителька Руських Тишків. 
Одну з вихованців звати Люба, але Олена називає її "Талісман": тварина прибігла до них 24 лютого.
"Вона у війну була цуценям. Так сталося, що ми не встигли її простерилізувати, й вона принесла вісьмох діток", — розповідає Олена. 
Для цуценят шукають новий дім.
Нині Олена разом з чоловіком та мамою живуть у флігелі: "Тут тепло. Коли буде опалення, світло, підемо у квартиру". 
"Був такий час, коли я була у розпачі. Коли повернулися з Польщі донька з онукою, сусіди почали повертатися, з'явилося спілкування. думаю, що все буде добре, все налагодиться. Нам Путін дав можливість позбутися старих речей, зробити ремонт, почати нове життя, сподіваюся, що щасливе. Я думаю, що нам би цю зиму перезимувати, а навесні — буде весна. У мене є мрія, що люди повернуться й заберуть своїх собак додому, а ті, що лишаться, вже будуть моїми", — говорить Олена. 
Зараз Олена замовляє будки для тварин. Каже, небайдужі люди зібрали 120 тисяч гривень.
Будинок, що згорів, відновлювати не планує: "Мені 57 років. Мені не вистачить сили відбудувати. Я хочу обгородити територію парканом, і зробити притулок для собак, щоб вони тут жили. На честь тих тварин, які загинули". 