У Карпатах родина з Миколаєва волонтерить для ЗСУ

Наталя Забазнова
Ольга Іващук

—
Марина Чичерова з родиною виїхала з Миколаєва навесні. Спочатку вони жили у селищі неподалік. Та коли обстріли почастішали — вирушили на захід країни.
"Було досить страшно в цей момент. Діти дуже перелякались, там нема ніяких бомбосховищ, були підвали. Ми два рази спускались в підвали. Потім десь місяць було тихо. Але ми бачили, як горить Миколаїв. Ми виглядали з вікна і бачили, як Миколаїв червоний — просто горить", — каже переселенка з Миколаєва Марина.
Тепер жінка з сім’єю живе у гірському містечку Сколе. Карпати, каже, побачила вперше. Роботи за фахом на новому місці немає, тож переселенка вирішила стати волонтеркою та допомагати армії.
"Ну так я сиділа, робити нічого. Що я вмію — шкарпетки в’язати. Більше я такого нічого не вмію. Дітям в’язала, думаю — почну і військовим. Сиділа у фейсбуці, читала, де продають нитки різні", — каже переселенка з Миколаєва Марина.
Поки Марина плете шкарпетки, її молодша донька малює для військових патріотичні листівки.
"Я малюю підтримку для військових, щоб вони добре воювали, щоб вони перемогли та все в нас було дуже добре", — каже донька Марини Валерія.
До кожної пари шкарпеток мама та донька кладуть малюнок. Готові шкарпетки Марина приносить до місцевого музею, що діє також як гуманітарний штаб. Звідси вироби передають на передову.
 
 