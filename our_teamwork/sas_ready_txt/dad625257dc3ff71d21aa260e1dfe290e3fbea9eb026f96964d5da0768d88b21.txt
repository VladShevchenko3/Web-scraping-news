Дають нове "життя": у Черкасах волонтери збирають електронні сигарети, аби зробити павербанки для захисників

Катерина Костюк

 
Черкаські волонтери збирають як використані, так і нові одноразові електронні сигарети. Як розповів волонтер Павло Пасєчко, ідею збирати сигарети перейняли у колег із Запоріжжя:
"Почали збирати їх ще навесні. У наших колег із Запоріжжя виникла ідея збирати електронні одноразові сигарети. Вони в Запоріжжі з них виготовляють павербанки та тепловізори. Вони кинули клич, аби всі збирали і надсилали їм. Тож ми так і зробили". 
За його словами, протягом цього часу вдалось зібрати чимало:
"Ми просто виклали пост на нашій сторінці у фейсбуці, що збираємо електронні сигарети, і люди почали нести. Зібрали відносно багато, якщо рахувати у п'ятилітрових банках, то близько чотирьох. Якось прийшов хлопець і приніс одразу цілу баклажку. Хтось приносить по декілька штук, а є люди, які приносять великі об'єми. Долучились також до збору працівники різних офісів, де їх і збирають". 
Волонтерка Олена Смірнова розповіла, що у Запоріжжі з цих сигарет виготовляють павербанки для військових:
"Наші активісти із Запоріжжя вже неодноразово нам надсилали павербанки, виготовлені з цих електронних сигарет. Ми перевіряли їх і відправляли бійцям. Військові ж дали позитивну характеристику їм. Такі павербанки мають вигляд не такий естетичний, як магазинні пристрої, однак значно дешевше обходяться". 
Також Олена зазначила, що від такого збору є інша користь — екологічна:
"Я взагалі підтримую перероблення та утилізацію всього, що тільки можна, підтримую подвійне використання речей. Тому для мене ця ідея — це як нове життя для акумуляторів. Тому що скажемо чесно — мало хто їх здає для спеціальної утилізації".
Потужність павербанку, який виготовляють з електронних сигарет, — 30 000 mAh, зазначив Павло. Тож військові можуть декілька разів підзарядити пристрої, перебуваючи на передовій чи без світла.