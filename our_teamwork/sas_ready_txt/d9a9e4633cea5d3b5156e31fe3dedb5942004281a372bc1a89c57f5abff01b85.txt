У Миколаєві волонтери організували свято для дітей переселенців

Ігор Горбатенко
Єлизавета Кротик

Кореспонденти 
відвідали заклад та поспілкувались з його мешканцями.
Евакуаційний центр до повномасштабної війни був школою-інтернатом. Оскільки діти навчаються дистанційно, то заклад приймає біженців з Херсонської та Миколаївської областей. На свято запросили й учнів школи, розповіла директорка центру Галина Макарова.
"Свято ніхто не скасовував, тому для дітей організували захід. Ми дуже дякуємо за подарунки Червоному Хресту. Дякуємо святковій агенції, яка в котрий раз приїхала до нас і безкоштовно провели з дітьми роботу", — сказала Галина Макарова.
На свято разом із племінником прийшла Ірина. Жінка говорить, що маленький Євген дуже зрадів, бо зміг побачити своїх однокласників.
"Дітки засумували. Ми були в евакуації в місті Києві, виїжджали. Тільки повернулися в грудні. Дитина дуже засумувала за рідною школою і ми дуже зраділи, коли нас запросили сюди", — розповіла Ірина.
Волонтерка Ольга Марченко каже, що об'єдналися кілька волонтерських груп та організували для діток свято, солодкий стіл, подарунки.
"Діток було понад 60. Це переважно дітки від двох з половиною років до 14, батьків не можу сказати скільки було, але було дуже багато", — розповіла Ольга.
 
В евакуаційному центрі понад місяць живе Єлизавета з двома дітьми. Жінка говорить, що тікали з-під обстрілів з Херсонщини. 
"Дітям дуже необхідно, аби вони трішки відволікалися, бо емоційно це дуже напружений час. Ми самі з Херсонської області Білозерського району, де зараз обстрілюють і дуже сильно. Тут ми відчуваємо себе більш-менш безпечно і ми раді, що нас тут прийняли", — сказала Єлизавета.
За словами Галини Макарової, станом на 19 грудня в евакуаційному центрі проживає близько 30 дітей-переселенців різного віку. Серед них і хлопчик, якому лише два тижні та підлітки до 18 років.