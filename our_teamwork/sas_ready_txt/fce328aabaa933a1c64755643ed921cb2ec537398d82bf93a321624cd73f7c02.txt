Майстриня з Житомирщини продає власні поробки-гноми із дроту та тканини, збираючи гроші для ЗСУ

Леонід Харшан
Таміла Бутко

Створювати міфічних персонажів Галина мріяла давно, а розпочала кілька років тому, після народження доньки.
"Досить давно я побачила одного гнома, який був надзвичайно гарний, але ціна кусалася. Якщо річ гарна, то, відповідно, і ціна така ж, тому я вирішила зробити його сама. Якщо я не можу щось купити, я спробую це зробити", – каже Галина Тищенко.
Висота фігурок – від сімдесяти сантиметрів до одного метра. Для створення гномів Галина використовує трикотаж, фанеру, синтепон, тонкий прут, штучне хутро. Майстриня каже, що кожен образ вона обдумує, ретельно підбираючи тканини.
 
 
 
"Підбираєш, в голові здається склався цей образ, а воно ось не відповідає. Починаєш шукати, аж поки прикладаєш, дивишся – так, дійсно, це підійде, це комбінується. І техніка. Мені потрібно шити це руками, я така майстриня, яка не шиє машинкою", – розповідає Галина.
За освітою Галина Тищенко – вчителька біології. Зараз жінка перебуває у декретній відпустці. Гномів створює переважно вночі, коли усі рідні відпочивають. 
Син Галини Даниель – школяр. Він каже, що часто радить мамі, який образ створити, як підібрати кольори тканин.
"Я ж не кажу мамі, що це не підходить, я ж не буду маму ображати. Я кажу: там трішки можна щось змінити, як натяк. Тут можна щось інше додати. Мама робить по-своєму, а потім прислухається і робить те, що я запропонував", – каже Даниель.
До різдвяно-новорічних свят Галина Тищенко планує створити прикраси. Частину грошей від їх продажу майстриня також передасть на потреби ЗСУ. 