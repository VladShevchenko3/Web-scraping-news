У Ромнах організували благодійну акцію "Незламна Україна"

Ірина Касьяненко
Катерина Ворона

"Важливо підтримати нашу армію, ми якраз збираємо кошти. Важливо, щоб людям було весело, головне, щоб ми не падали духом, щоб було весело і щоб агресор "не робив нам погоди", скажімо так", — говорить учасник акції Владислав Давидовський.
Учасниця акції Юлія Кузьменко розповіла: "Зараз така ситуація, що світло є не завжди. Люди просто вдома. Робити нічого. Вирішили "захопити" людей і відволікти народ від цього всього хаосу в Україні".
У супроводі гітари лунали як авторські, так і пісні українських виконавців, а також народні. Кожен з відвідувачів концерту міг "задонатити" на потреби військових, поклавши гроші у спеціальну скриньку.
"Зараз, у такий важкий час не всі можуть так зібратись і підтримати. Тому це дуже важливо для наших воїнів, отака велика підтримка", — ділиться роменчанка Валерія Кулик.
Ольга Щербань теж взяла участь у акції: "Це йде щиро, від серця, їх ніхто не змушує і вони дійсно готові допомагати армії і це їхнє покликання".
Організували благодійну акцію представники Роменської Молодіжної ради. Організатор Олександр Рубець говорить: "Перше, що ми хочемо – це зібрати кошти на ЗСУ. І друга наша ціль – це розповсюдити українську музику і українську культуру. Для нашого міста, для нашого району, області й усієї України. Нам треба просто донести це до людей, що ми вільні, ми єдині, ми боремося за свою культуру, свою мову і свою Україну".
Порахувати і перерахувати військовим зібрані під час концерту гроші організатори обіцяють у середу.