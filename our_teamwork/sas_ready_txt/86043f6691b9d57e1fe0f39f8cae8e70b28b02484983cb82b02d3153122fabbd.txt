Десять об'єктів менше ніж за два місяці: Добробат допомагає херсонцям лагодити будинки

Суспільне

 Волонтер Вадим Саулькін перший день, як виписався з лікарні і відразу прийшов допомогти колегам з Добробату. Нині вони перекривають вибиті російськими обстрілами вікна у будинках херсонців. 
"Йшов на ринок, хотів купити нам з мамою шматочок м’яса. Йшов через сквер і біля Діви Марії прилетіло дві міни прямо поруч зі мною. Хлопець у 20 метрах від мене загинув, а мене Господь зберіг для чогось", — розповідає Вадим.
 
 
У мирному житті херсонець мав фермерське господарство на лівому березі, писав вірші, займався благодійним фондом.
 "У мене як ноги не стало, став зовсім іншою людиною. Зовсім інші пріоритети, зовсім інший сенс життя. Хочу почати з нуля, новий лист", — говорить волонтер.
Хлопець знає, що це таке, коли тобі допомагають, яка у тебе вдячність. Його надихає вдячність до людей.
 
 
До волонтерського руху Вадим долучився відразу після деокупації Херсона. На Ларису Бортовик, координаторку херсонського осередку “Добробата”, вийшов через Миколу Сєргу.  Добробатівці допомагають відновлювати житло та інфраструктуру.
 "Десь з 4 грудня ми зробили 10 об’єктів. Але деякі об’єкти були великими, наприклад університет. Було дуже багато пошкоджених вікон. Це треба було поприбирати. Тому близько тижня ми працювали саме в університеті. Так багато залежить від обстрілів, тому що ми повинні їхати на об'єкт, наприклад, починаються обстріли. Ми за безпеку, тому ми чекаємо кінця тиші, і тільки тоді виїжджаємо", — розповідає Лариса Бортовик.
 
 
За словами координаторки "Добробату" тільки в Херсонській територіальній громаді зафіксували півтори тисячі руйнувань. Переважно це житлові будинки. Перший виїзд до Зеленівки запам'ятає на все життя, згадує волонтерка.
 "Група волонтерів працювала на забиття вікон, а інша група перестилала дах. Це були перші тижні після деокупації. Ми туди залізли з брезентом, почали працювати. Був такий сильний туман, холодно і ми почули, що літає дрон. Ми ж думали, що на деокупованій території це ж наші літають, щось шукають напевно. А вже за 15 хвилин почався мінометний обстріл. Спочатку прилетіло десь на краю. Ми почали далі працювати. Потім вже зовсім близько до нас. Нам треба було терміново злазити з даху, перечекали обстріл, зібрали мужність в кулачок, полізли знову на дах", — згадує Лариса.
 
 
Люди, які потребують допомоги, можуть заповнити форму "Мені потрібна допомога" на сайті "Добробату", або безпосередньо звернутися до регіонального осередку добровольчого будівельного батальйону.
У першу чергу виїжджають на об’єкти, де живуть люди похилого віку та з інвалідністю, родини з дітьми. За словами Лариси Бортовик, найбільше звернень по допомогу від жителів сіл вздовж Дніпра, що потерпають від обстрілів російських військових. Та через небезпеку для життя волонтери поки не можуть туди поїхати.
 
 
 
 
 