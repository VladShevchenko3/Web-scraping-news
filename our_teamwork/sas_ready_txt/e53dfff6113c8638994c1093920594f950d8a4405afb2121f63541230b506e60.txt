11-річний житомирянин Богдан співає пісні, щоб зібрати кошти для військових. СУСПІЛЬНЕ | ВІДЕОНОВИНИ

Антоніна Тугас
Інна Єрохіна

Ідея збирати гроші для ЗСУ у такий спосіб у Богдана виникла наприкінці осені 2022 року, тоді він побачив, як це робить 8-ми річний волонтер з Чернігова.
"Я листав інтернет і дивився, як діти збирають гроші для ЗСУ, – розповідає Богдан. – Знайшов хлопця, подивився, як він співає і запропонував мамі таку саму ідею".
"Він прийшов і сказав: я буду співати і збирати гроші для ЗСУ. Допоможи мені зробити табличку. Ми разом сіли та зробили цю табличку. Я писала, Богдан малював, розмалювали її і він пішов", – розповідає мама Богдана Наталія.
Богдан пригадує, що в перший день збору грошей було страшно і він боявся, що люди почнуть проганяти, або нічого не дадуть.
"Але все було нормально. В перший день я зібрав більше 200 гривень. Мама сказала: продовжуй в тому ж дусі. Спочатку я думав зупинитися, але коли зрозумів, що можна добитися більшого, я продовжив".
Богдан змінив декілька локацій для збору коштів, а потім обрав майданчик біля супермаркету поблизу Центрального автовокзалу Житомира.
"Я обрав саме цю локацію, тому що тут багато людей і тут мені почали давати гроші", – каже Богдан.
За день Богдан збирає від 500 до 1000 гривень. Перші посилки військовим він разом із мамою передав на початку січня 2022 року.
"Ми просто зателефонували і запитали військових, що їм потрібно. На 3000 гривень закупили те, що вони попросили: смаколики, цукерки, печиво, чай та каву", – розповідає Наталія.
Житомирянин Йосип Левандовський говорить, що Богдан Тищенко робить дуже гарну та потрібну справу.
"Молодчина, що він допомагає Збройним Силам України. Це добра людина, виросте патріотом нашої Батьківщини", – каже Йосип.
На зараз Богдан зібрав 4000 гривень для допомоги ЗСУ. За ці гроші він хоче закупити медикаменти. А також зконтактувати з волонтерами та отримати від них інформацію про потреби військових та збирати для цього кошти далі.
"Зараз Богдан вчить нові пісні, – говорить мама. – Спочатку у нього в репертуарі їх було лише декілька. Зараз стало більше. Богдан тренується, співає вдома. Йому це подобається. Будемо працювати, поки у нього буде вистачати сил і головне – здоров’я".
|
|
|
| 