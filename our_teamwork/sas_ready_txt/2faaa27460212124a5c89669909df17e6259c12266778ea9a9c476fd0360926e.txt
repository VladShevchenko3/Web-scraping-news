Зруйнований міст, життя у підвалах та евакуація людей. Як живе Бахмут на лінії оборони

Анастасія Дашко

На порожніх вулицях Бахмута — вирви та будинки без вікон, подекуди згорілі. І постійна канонада — вибухи щокілька секунд. 
Місцевий житель Анатолій розповів Суспільному, що він вже місяць — безхатько: на подвір’я влучив снаряд:
 
Чоловік залишається в місті, живе у підвалі та доглядає сусідні будинки.
“В одному будинку є дуже гарний підвал, сконструйований вдало. Під моєю відповідальністю шість дворів. Я за ними доглядаю, слідкую, щоб не було мародерства. Всі шість будинків ремонтую”, — розповів Анатолій. 
Волонтери ще можуть дістатись сюди, тому обходять подвір’я та умовляють місцевих виїхати в безпечніше місце. Але попри потрощені будинки навколо, деякі люди відмовляються від швидкої евакуації.
Тоді, каже волонтерка Ольга Данилова, людям залишають інструкції, як виїхати.
"Можеш вийти до будь-яких військових, написати записку. Вони мені зателефонують. Вони їздять. Просто адресу скажеш та ім’я", — каже Ольга одному з жителів Бахмута. 
 Місцева Лариса вирішила евакуюватися. Каже, довго вагалася, адже її чоловік залишається.
“Вже втомилися від усього. Що стріляють. Будинки трусяться. Сусідів убило, будинки розбивають. У нас вже на вулиці два будинки лишилось. Інші розбиті. Вже просто боїшся за своє життя”, — говорить Лариса.
З Ларисою евакуюється її сусідка Олена. Вони останні, хто залишався у під'їзді. Тож, їхати вирішили разом.
 
Волонтери до Бахмута їздять майже щодня. Раніше возили більше гуманітарки, тепер, — в пріоритеті евакуація.
“Їздимо по всім подвір'ям, умовляємо людей, даємо інформацію, як можна виїхати. Люди без інформації сидять. Але нам пообіцяли місцеву газету, в якій буде вся інформація, і ми зможемо її розвести по дворах. В них буде розуміння: як зв’язатися, на які точки евакуації виходити”, — каже волонтерка Ольга Данилова.
Адреси точок евакуації волонтери не розголошують з міркувань безпеки. Та кажуть — поки є така можливість, повертатимуться у Бахмут рятувати місцевих.