Пройшов 1300 км, зібрав 200 тисяч гривень на ЗСУ. Екстремал з Дніпра завершив пішу мандрівку п'ятьма країнами Європи

Юлія Підгола

Як розповів Суспільному Антон, він фінішував 21 січня у центрі Варшави. Там, на площі в центрі міста, його зустріли сотні людей.
«Мене зустріла велика кількість людей – українців, поляків. Дехто – це мої друзі, які живуть у Варшаві. Один хлопець приїхав з Німеччини спеціально, аби мене зустріти, а одна дівчина – з України, моя підписниця. Це дуже цінний момент! Також мене зустрічали представники декількох ЗМІ. На другий день я взяв участь у мітингу, де зібралися понад дві тисячі людей. Коли я вийшов на сцену й почав свою промову, люди скандували «Дякую!». Це було дуже неочікувано. Зараз я даю інтерв’ю, зокрема на польському радіо. Мене також запросили на кілька івентів на підтримку України у Варшаві», – сказав мандрівник.
За його словами, у ході мандрівки він досяг усіх поставлених перед собою цілей, зокрема привернення уваги європейців до агресії Росії в Україні й гуртування українців за кордоном, окрім однієї – запланованої суми коштів зібрати не вдалося. Отож збір ще триватиме.
«На жаль єдина мета, якої не досягли, – це гроші. Наразі зібрано близько 200 тисяч з 1,3 мільйона гривень, які планували. Ця сума мала закрити всі нагальні потреби 231-го батальйону. Вірю, що ще якусь частину коштів ми зможемо зібрати до кінця тижня», – сказав мандрівник.
Антон говорить, що проєкт був досить складним і виснажливим для нього, і тепер він має час для перепочинку.
«Пройшло кілька днів, і я ніяк не можу усвідомити, що проєкт завершено. Він. Ці три місяці – мов маленьке життя. Щоразу, коли я прокидаюся вранці в ліжку, я дякую Богу – на контрасті маленькі радощі звичного життя відчуваються яскравіше. Гарячий душ і їжа, що є у холодильнику, – це кайф, це дуже незвично», – сказав Антон.
За тиждень екстремал планує відвідати ще кілька міст Польщі, далі шлях проляже до Франції, де зараз перебувають його мама з сестрою.