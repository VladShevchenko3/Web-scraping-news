"Я дуже сильно хочу перемоги": на Рівненщині школяр віддав наколядовані гроші на ЗСУ

Наталія Стратонова
Катерина Сірук

Станіслав Бондар — учень Острозького ліцею №2. 
"Я колядував, щедрував, посівав, назбирав суму, яку зміг. Спершу я думав відкласти їх. Потім я захотів передати на ЗСУ", — розповідає школяр.
Рішенням Станіслава не здивована, каже його класна керівниця Олена Ковлєва: 
"Він допитливий, цікавиться всім, що є навколо. В нас є кожного дня хвилина мовчання за загиблими і ми завжди обговорюємо все, що стається протягом дня, доби. Стас дуже політично-інформаційно підкований в цьому. Він дуже переживає за наших військових, за цілісність нашої території. Я думаю, це і підштовхнуло його відправити ці гроші".
"Я спочатку посміхнулася. Думаю: «Ти точно подумав?». Бо це для дитини немаленька сума. Кажу: «Це остаточне твоє рішення?» — «Так, це моє остаточне рішення». Ми знайшли вихід, хто дійсно займається волонтерством. І ми знаємо, що ці гроші будуть дійсно направлені на ЗСУ, на підтримку наших хлопців, для перемоги", — розповідає мама Станіслава Олена Бондар.
Сума стане частиною грошей, за які куплять антидронову рушницю, каже керівник волонтерського штабу Рівнегазу Олег Дума:
"Стас наколядував п'ять тисяч гривень. Рівнегаз додає ще 95 тисяч і ці 100 тисяч гривень передадуть благодійній організації фонду Руєвит, він зараз збирає на антидронову рушницю, яка коштує близько 550 тисяч гривень".
"Я дуже сильно хочу перемоги. Ми думали сім'єю полетіти в Єгипет кудись, а тут — війна. Хочу, щоб вона скоріше закінчилася", — розповів школяр.