Збирає на теплий одяг для бійців: священник із Черкас навчився виготовляти іграшки, аби підтримати ЗСУ

Катерина Костюк

 
 
Отець Ігор виготовляє сувеніри: за голку взявся лише місяць тому:
"Я вмикав канал на Youtube, молився, просив Бога благословення. Перші сувеніри не виходили, однак далі все вийшло".
Зараз, за його словами, найскладніше потрапити ниткою в голку, а техніку шиття вже опанував. 
Кожен виріб робить з любов'ю. В асортименті є скарбничка, брелоки та магніти.
Сувеніри священник на продаж виставляє в соціальних мережах. Вартість не вказує — продає за ту суму, яку запропонують. Люди купують з радістю, бо розуміють, що це на підтримку українських воїнів, зауважив він.
Доброчинністю отець Ігор займається з 2014 року. Аби підтримати бійців у храмі "Миколая Чудотворця" постійно збирають кошти. Нині тут триває акція "Зігрій воїна ЗСУ". За три тижні зібрали 28 тисяч гривень та одягли чотирьох захисників. Гроші, які вторгував із виготовлення іграшок, також підуть на одяг.
"Кожного дня в нашій країні іде війна і гинуть наші військові, на превеликий жаль. Тож для того, щоб чимось допомогти, я вирішив створювати ці вироби", — зазначив отець Ігор. 
 
 