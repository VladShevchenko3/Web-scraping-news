Окопні свічки на фронті: наскільки вони необхідні військовим та чи є альтернатива

Денис Шапошніков

За словами Оксани Бойко, ідея робити окопні свічки для військових виникла на початку серпня 2022 року. За цей час їм вдалося виготовити вже понад 15 тисяч свічок.
Виготовляють ці свічки волонтери. Вони збираються щотижня та роблять заготовки з бляшанок та картону або роблять це вдома. Також є люди, які просто приносять бляшанки та картон, аби інші могли виготовити окопні свічки.
За словами Сергія Великодного, замінити окопні свічки на фронті поки нічим, адже вони виконують доволі специфічні функції.
Також військові використовують буржуйки на дровах, але ті пристосовані більше для бліндажів, каже Великодний.
Оксана Бойко каже, що різні волонтери можуть робити різні окопні свічки, але вона з колегами має свій стандарт.
Алла Кухаренко додає, що сама бляшанка перед створенням окопної свічки повинна бути вимитою, сухою, чистою та без етикетки. Це перший етап підготовки до виготовлення окопної свічки.
"Чому треба саме гофрокартон для окопних свічок? Бо ми його кладемо в бляшанки, заливаємо сумішшю воску та парафіну, а коли запалюємо, то воно завдяки формі горить майже по всій поверхні, а у звичайній свічці горить навіть не гніт, а саме пари парафіну, як і в окопній свічці. У дірочках гофрокартону є восково-парафінова суміш, пари якої підіймаються та згорають. І коли вона повністю вигорає, то залишається лише обвуглений картон і все", — говорить Оксана Бойко.
Парафін Оксана з Аллою використовують марки Т2 або харчовий.
"Дехто з волонтерів використовує і технічний парафін, але я вважаю це невірним і некоректним стосовно хлопців, які потім дихають цим парафіном. В будь-якому разі, парафін є продуктом нафтопереробки, є хімічною сполукою, і тому ми маємо ставитись до здоров’я бійців відповідно".
У твердого парафіну теплота згоряння втричі більша, ніж у деревини, каже Оксана. Тобто, по тепловіддачі згоряння трьох кілограмів дров дорівнює згорянню одного кілограма парафіну. 
За словами Алли, складнощів у виготовленні окопних свічок немає ніяких. 
"В мене були три продуктивних тижні, коли я проводила з дітьми майстер-класи з виготовлення окопних свічок. Я зробила презентацію, додала туди наші фотографії з процесу створення. Потім я роздавала дітям заготовки, та ми скручували з картону «равликів». Зараз із виготовленням окопних свічок мені також допомагають колеги з «Пункту Незламності». День через день ми крутимо свічки, й виходить 100-200 за день".
Як стверджує Оксана, окопна свічка є одноразовою річчю. Найменші горять дві-три години, а найбільші свічки їхнього виробництва горять понад п'ять годин.
Алла Кухаренко працює в 11-му колегіумі та приймає там матеріали для свічок від дітей, їхніх батьків та інших чернігівців.
Сергій Великодний каже, що, якщо ви зробили окопні свічки, то їх можна передати до обласного ТЦК та СП.
яка доля собак і котів у притулку на металобазі у Чернігові