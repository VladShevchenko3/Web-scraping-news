"Квіточки" допомагають воїнам. Жителька громади на Дніпропетровщині перетворила свою квартиру на волонтерський центр

Юлія Підгола
Віктор Могуров

Разом вони готують сухий борщ, тушкованку, каші та інші продукти для бійців на передовій. Працювати почали 24 лютого. 
Волонтерки називають себе «квіточками».
"Пакет, у який ми тушонку закриваємо, коштує 7 гривень. Це набагато дешевше за банку, і хлопцям набагато зручніше його носити. Мед ми пакуємо в упаковку, дуже зручно – завжди можна покласти із  собою і завжди є якийсь перекус. Борщ ми пакуємо у пакет, який використовується для вакууматора", – розповіла Вікторія.
Продукти та інші необхідні речі волонтеркам приносять односельчани. Працюють з 9-ої ранку до 19-ої. Обробляють та готують харчові набори, розказує волонтерка Валентина, у якої син служить в ЗСУ.
"Мій син не біля мене зараз, але я можу його нагодувати, я з ним поруч. Я йому завжди кажу: "Синок, мами немає біля тебе, але ти знай, коли ти споживаєш ці продукти, то готувала їх я", – каже жінка.
Крім продуктових наборів, волонтери виготовляють маскувальні сітки, військове спорядження та окопні свічки, розказує Тетяна.
"Люди закупили парафін самі. За добу склали гроші. І ми купили партію парафіну. Збирають баночки, дівчата з Будинку культури допомагають крутити свічки, ми вже їх заливаємо. Дома люди закручують, гофропапір нам магазини дають", – говорить волонтерка.
Продуктові набори волонтери відправляють на різні напрямки, де йдуть бої. Наразі готують відправку бійцям на сході України.