Благодійний ярмарок на підтримку військових, які лікуються в шпиталі, провели в Житомирі

Таміла Бутко

За словами Олександра, разом з вихованцями "Клему" та художнім керівником колективу Ігорем Суржаном вони ініціювали проведення благодійного ярмарку. Запросили друзів, інші творчі колективи, благодійний фонд "Надія Є", громадську організацію "Реновація 25 ліцею" долучитися до акції.
"Це не просто ярмарок, це – свято для дітей із виступами творчих колективів, зокрема шоу-театру "Клем", Студії естрадної пісні, хорової студії "Струмочок", вихованців благодійного фонду "Надія Є". Це майстер-класи "Оберіг для ЗСУ" та "Творчість заради Перемоги", на яких вчили робити браслетики, янголів-охоронців, листівки для військових", – розповів Олександр Нечаєв.
Також під час ярмарку учасники акції активно купували сертифікати на фотозйомку у студії фотогуртка Центру творчості дітей і молоді. В такий спосіб тільки цей гурток зібрав одну тисячу сто п’ять гривень. 
Організатори акції відзначили й учнів 7-а класу житомирського ліцею №25, які напекли вдома смаколиків і продавали їх під час ярмарку. В такий спосіб ліцеїсти внесли до загальної скарбнички вісімсот гривень.
Кошти збирали на потреби житомирського військового шпиталю.
"Ми вже неодноразово виступали нашим колективом для військових, які лікуються у шпиталі, – каже Олександр Нечаєв. – І діти захотіли ще окрім виступів зібрати гроші для військових, хай невеличкі, але це також є допомога".
За словами організатора акції, вже є перелік необхідних шпиталю медикаментів, які закуплять на зібрані кошти і передадуть до Дня Збройних сил України.
Організатори планують проводити такі виставки-ярмарки й надалі, допоки буде потреба в допомозі ЗСУ.