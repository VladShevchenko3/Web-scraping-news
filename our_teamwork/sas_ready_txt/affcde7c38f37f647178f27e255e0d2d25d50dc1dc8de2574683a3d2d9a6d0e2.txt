На Тернопільщині жінки організували волонтерський швейний цех

Богдан Боденчук

"Я обмальовую деталі. Це на балаклаву задня частина. Обмальовуємо лоб і обмальовуємо низ. Тоді викроюю і передаю дівчатам шити. Приходимо рано, якщо є потреба пошити багато наборів, то буває звідси можемо йти о 23 годині", – каже жителька Великої Березовиці Оксана Гаврилів.
Наступний етап – вирізання деталей. Цим займається Марія Завальніцька.
"Беремо додому, малюємо, роздаємо людям, сусідам, вони вирізають, діти вдома вирізають. Я продавець, я працюю 2 на 2, два дні вдома, то приходжу сюди, як нема світла, а як вдома є, то дуже швиденько все робиться. Дуже цікава робота".
Швея Наталія Митулинська розповіла, коли вимикають електрику, вона працює з генератором.
"Дівчата при ліхтариках ріжуть багато, налобні ліхтарики маємо".
За місяць роботи вони пошили 1 тисячу наборів, у які входять шапка, хомут та балаклава. Всі лекала розробляли самі, схеми шукали в інтернеті. Швейний цех розташували вдома в Анатолії Слободянюк. Шиють на замовлення. Зазвичай військові самі до них звертаються.
"У нас була така історія. Чоловік зателефонував і сказав, що 45 наборів потрібно, завтра на 9 ранку машина від’їжджає до хлопців. Я по дівчатах телефонувала, то ми за ніч зробили".
Ці комплекти підходять як для захисників, так і для захисниць.
"Взагалі універсальна шапка. Можна собі закладати буде гарно. Якщо вітер, то хомутом прикрили і виходить балаклава", – каже Слободянюк.
Із залишків тканини шиють подушки.
"В нас безвтратне виробництво. Ми, коли працюємо, то залишаються відрізки. Нам жінка місцева надала тканину дуже м’яку і теплу. Це може бути, як і подушка".
У коробки з комплектами також кладуть солодощі, інколи надсилають дитячі малюнки. Також Анатолія Слободнюк розповіла, що пише вірші для захисників, які теж вкладають у посилки.
"Якщо ви бажаєте нам допомогти надалі працювати для наших захисників, шукайте нас у Фейсбуці за хештегом "А ти у шапці".