У громаді на Кіровоградщині до облаштування житла для переселенців залучили безробітних

Павло Іванов

Організація, яку очолює Ніна Мазур, шукає і допомагає в облаштуванні житла для переселенців з квітня: "Шукаємо покинуті господарями будинки, облаштовуємо для тих, кому потрібне окреме житло в нашій громаді. До вересня робили це власними силами, але роботи чимало. На один будинок витрачали до трьох тижнів".
З вересня до облаштування житла залучили 30 працівників, направлених до новоукраїнського центру соціальних послуг службою зайнятості. Їхню роботу оплачували завдяки внесеним виконкомом змін до переліку оплачуваних громадських робіт: "Двоє з цих 30 людей – переселенці. Платили мінімальну зарплату. Облаштували три будинки. В одному, наприклад, поселились переселенці з Херсонської області. Там троє школярів, навчаються дистанційно – їм потрібен був будинок з трьома окремими кімнатами. Тобто, намагались робити так, щоб житло відповідало потребам людей".
Протягом тижня мають дооблаштувати третій будинок – завезти меблі й інше необхідне для проживання. В ньому зможе жити родина з п’яти-шести людей.
Продовжать пошук і облаштування житла, коли в цьому виникне потреба, сказала Ніна Мазур.
За інформацією заступниці міського голови Новоукраїнки Людмили Білокоз, в громаді проживають понад 1,5 тисячі переселенців.