100% вторгованих грошей віддає для ЗСУ. Прикарпатець Юрій Бойчук організовує щонедільні ярмарки, щоб допомогти армії

Степан Пенкалюк
Оксана Василик

Про те, як почав займатися цією справою, звідки бере товари і як торги на допомогу ЗСУ тривають зараз, читайте у репортажі Суспільного. 
Зі слів Юрія Бойчука, спочатку він з іншими волонтерами зареєстрували благодійний фонд "Новодім".
"Почали варити буржуйки, "гуманітарку" возити. Відразу багато роздавали переселенцям. Потім почали працювати з командирами — вони присилають листи з потребами, наприклад, в генераторах чи раціях. Зараз постійно даємо на передову", — розповідає Юрій Бойчук. 
Щоб зібрати гроші для українських військових, чоловік співпрацює з підприємцями з Верховинщини та Івано-Франківська. Вони надають Юрію товари, а він цей крам продає.
"Одного разу до мене підійшла жінка на ярмарку і сказала, що її чоловік воює. Ми придбали форму, генератор, розкладачки. Бійці мені поскидали фотозвіт. Потім вона почала приносити на ярмарок посуд, сувеніри різні. Те, що в неї є в магазині, те й приносила", — розповідає Юрій. 
Фіксованої ціни товари не мають. Кожен кидає у скриньку стільки грошей, скільки вважає за потрібне. 
Франківка Дар’я Лотоцька, яка долучилася до благодійності, каже, що чоловік її онуки воює на Бахмутському напрямку третій місяць. 
"Молимося кожної хвилинки за нього, за всіх хлопців, щоб це скінчилося, щоб наша Україна вистояла. Бо це — дуже важко, хто це має, хто це в серці відчуває. Я думаю, що кожен українець відчуває", — ділиться Дар'я Лотоцька.
27 листопада Юрій Бойчук зібрав 22,5 тис. грн. За словами волонтера, це — найбільша сума, яку вдалося вторгувати за один день.