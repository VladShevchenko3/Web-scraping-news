У Знам’янці на Кіровоградщині плетуть зимові маскувальні сітки для українських військових

Павло Іванов
Антоніна Крейтор

До листопада у знам’янському волонтерському центрі плели сітки темних кольорів. Нині мають замовлення від бійців – 20 білих сіток. Зі слів знам’янчанки Тетяни Сєргєєвої, для виготовлення використовують сорочки, простирадла, наволочки, які приносять містяни.
Наталія Тишкевич розповіла, що черга на зимові сітки почала формуватись у вересні: "Єдине – дехто скасував ці замовлення з Херсонської та Миколаївської областей. Тому що зима без снігу. Але замовлення на схід залишаються".
Маскувальними сітками на фронті накривають бліндажі й техніку. Найбільша сітка, яку плетуть знам’янчани, має розмір п’ять на десять метрів, сказала керівниця волонтерського центру, найменша – два на два метри: "Маленькими бійці накривали себе".
Зі слів Наталії Тишкевич, найбільшу сітку десятеро людей плетуть за півтора-два дні.
Аби бути корисним, у центр приходить допомагати переселенець з міста Святогірськ Донецької області Володимир Садовнік. У Знам’янці живе з березня: "Як крилаті ракети почали над балконом пролітати, ми зібралися і поїхали. Я вже пенсіонер, хоч і був офіцером запасу. Я орієнтуюсь, як там їм (військовим – ред.) доводиться. Хай тримаються".
Знам’янчанка Галина Олійник розповіла, що плетучи сітки, серед інших, допомагає і власному чоловіку, який з 1 березня перебуває на фронті. Сітки, з її слів, роблять різних відтінків: "Для того, щоб це був "брудний сніг", використовуємо тюль, бо він має не щільну структуру, є просвіти. Якщо це "чистий сніг", то використовуємо постільну білизну, вживаний білий одяг. Та однаково вона абсолютно білою не буває, ми туди додаємо трохи сірого кольору".