День Святого Миколая у Близнюках на Харківщині: як вітали дітей волонтери з Хмельниччини

Альона Рязанцева
Юлія Токар

У Близнюках зібрали понад 20 місцевих дітей пільгових категорій. Для них влаштували театралізоване свято з подарунками.
Ярослав прийшов на свято разом з сестрами та братом. Каже, отримав саме те, що попросив у Святого Миколая.
"Ноутбук, як я і просив. Навчатися тепер будемо, бо я свій телефон брату віддавав для навчання", — розповідає Ярослав.
Подарунки для 163 дітей з Близнюківської громади привезли представники громадської організації "Легенда Поділля" з Кам'янця-Подільського. Хлопцям та дівчатам у  Близнюках їх вручили під час свята, іншим — розвозять по домівках, розповідає представник організації Максим. Каже, привезли саме те, що просили діти.
"Зробили Google-форми і кожна людина могла обрати собі дитину, зробити їй подарунок. Великі подарунки, дороговартісні, ми відправили нашим партнерам і друзям: німцям, італійцям, грекам. Вони закупили смартфони, ноутбуки, планшети, велосипеди", — говорить Максим.
У листопаді діти з Близнюківщини писали листи Святому Миколаю, їх збирали у селищній раді, потім передали благодійникам,  розповідає Максим.
"У нас таких пакунків було сім. Є діти, які ніколи не бачили ананаса і ніколи не куштували", — розповідає волонтер.
Голова Близнюківської громади Геннадій Король говорить, раніше благодійники "Легенда Поділля" вже передавали гуманітарну допомогу для переселенців. За словами голови, наступного року для дітей таку акцію хочуть організувати самі.
"Усі, кому я говорив про таку можливість, у нас у громаді, то вони говорили: "Я наступного року теж хочу бути Санта Клаусом для якоїсь дитини". Обов'язково у громаді ми розповсюдимо цей досвід", — каже Король.
Розвозити подарунки у села Близнюківської громади благодійники планують ще й 20 грудня.