Ігри, малювання, заняття для розвитку. На Дніпропетровщині облаштували центри психологічної підтримки для дітей

Ірина Руденко
Яна Стойкова

"Те, що у нас є така кімната для психологічного розвантаження – зараз це просто необхідність для дітей. Діти, можливо, навіть більше, ніж дорослі, це в собі якось переносять, не показують. А час роботи з психологом у такій обстановці розслабляючій – вони можуть поділитися тим, чим не поділяться з батьками", — говорить жінка.
Відвідувати заняття можуть діти будь-якого віку. Також у разі потреби психологи попрацюють і з батьками. Психологиня Анастасія Мариненко розповідає: проводить індивідуальні консультації та групові заняття, мета яких – психологічна підтримка та розвантаження.
"Діти дуже сильно страждають через те, що онлайн-навчання, що не відвідують школу. Їм катастрофічно не вистачає спілкування один з одним. Вони потребують соціалізації, їм дуже важливо приходити сюди, бачитися з однокласниками, спілкуватися зі мною та іншими педагогами", — каже фахівчиня.
За словами директорки школи Валентини Бородай, через часті повітряні тривоги у школі облаштували укриття, де діти продовжують працювати під час загрози ракетного удару.
"Вчителі можуть проводити там уроки. У нас там є і проектор, і ноутбук, вай-фай. Тобто продовження навчального процесу за будь-яких умов", — говорить вона.
Усього на Дніпропетровщині функціонує 11 таких центрів у навчальних закладах. Волонтерка Олена Лучко каже: діти отримали меблі, планшети для роботи, навушники, надані також методичні матеріали.
"Найголовніше – пройшли навчання троє фахівців, які отримали знання у поводженні з мінно-вибуховими предметами, з надання першої психологічної допомоги дітям", — розповіла жінка.
За її словами, ще чотири таких центри планують облаштувати на Дніпропетровщині та шість — у Харківській області.