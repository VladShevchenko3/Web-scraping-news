Тепло для військових: волонтери з Черкас виготовляють хімічні грілки

Катерина Костюк

Волонтери розпочали робити такі грілки у січні. Ідея виникла, коли побачили відео в інтернеті:
"Випадково натрапили на відео в соцмережах. Перший раз ми замовили 25 кілограмів ацетату. Спершу грілки працювали не так, як хотілось, бо дещо робили неправильно. Почали спілкуватись з волонтерами, щоб зрозуміти причину.
Оскільки з настанням холодів багато волонтерів почали їх робити, ацетат натрію, з якого робляться грілки, просто зник (як виявилось, його завозять з Китаю). Коли я шукала, де б замовити ацетат, знайшла дещо інший матеріал, тож далі треба було знайти людину, яка б підказала, як зробити правильний розчин. Таку людину я знайшла — це хімік, який просто подарував нам 100 кілограмів ацетату для грілок. Тож зараз ми маємо з чого виготовляти грілки".
Волонтерка зазначила, що така технологія не нова, про що вони дізнались також із соцмереж:
"Згодом, наш волонтер Павло Пасєчко виклав у ТікТок відео роботи цих грілок і воно набрало понад 660 тисяч переглядів. Там люди почали писати, що технологія не нова — її придумали ще за радянських часів. Вона дуже проста і я не розумію, чому цього не робили раніше. Чоловік нашої волонтерки Олени Смірнової розповів, що у дитинстві в нього були подібні грілки для взуття. Тому що це дуже зручно. Я побачила в інтернеті, що такі грілки ще називають соляні або гарячий лід, тобто це не новинка". 
Попри те, що хімічні грілки можна придбати в магазині, волонтерка пояснила, що вартість грілки, виготовляючи самостійно, обходиться дешевше:
"Такі грілки є у продажі, однак вартість однієї близько 300-350 гривень. Нам обходиться така грілка близько 50 гривень. Тобто ми намагаємось економити гроші, які нам донатять, оскільки готових грілок багато не купиш". 
Олена Почтарьова виготовляє грілки у себе вдома:
"Поки мене з дому не вигнали, я роблю. Вдома у мене є газова плита, там все краще і швидше розігрівається. Я беру ацетат, додаю води, потім при температурі це все тане і я розливаю в пакети. З чотирьох кілограмів ацетату виходить десять грілок. Цей процес займає близько години". 
Для того, аби грілка почала працювати, всередину додають заколку, при натисканні якої спрацьовує реакція:
"Із заколками також були проблеми, адже нам потрібні маленькі та без фарби. Ми знайшли лише фарбовані, тож довелось всією командою знімати фарбу вручну".
Як пояснила волонтерка, окрім вартості, власноруч виготовлені грілки мають іншу перевагу перед заводськими:
"До того ж такі грілки багаторазові — після використання їх треба піддати простій обробці гарячою водою та можна використовувати знову, а не мерзнути, чекаючи наступну посилку від волонтерів. Циклів використання у них дуже багато".
Пакети для грілок закуповують окремо. Волонтерка Олена Смірнова розповіла: коли відео з грілками стало популярним, містяни почали приносити використані пакети з-під кетчупів, майонезу, гірчиці:
" Люди почали цікавитись цією темою, вона стала такою ж актуальною, як окопні свічки. Тобто стала трендом зими-2023. Так само стала вірусною тема, що пакети з-під кетчупів, майонезів можна використовувати для виготовлення грілок. Їх нам приносять, однак ми такі пакети не приймаємо, адже, по-перше, їх складно вимити, а по-друге, важко зрозуміти, скільки ацетату налито в пакет, а його не можна наливати доверху. Знаю, що в інших містах збирають подібні пакети, однак ми не ризикуємо, тож приносити їх не варто".
Така грілка триматиме високу температуру близько трьох годин, тому спатимуть захисники комфортніше. Перша партія вже поїхала до військових, розповіла Олена Почтарьова.