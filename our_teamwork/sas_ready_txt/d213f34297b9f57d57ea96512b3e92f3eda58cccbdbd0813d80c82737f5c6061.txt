Залишки боєприпасів, одяг, сухпайки. У Кропивницькому створили музей трофеїв з поля бою

Наталія Сарафанова
Олена Жикалова
Анна Добрань

Частина ракети, якою росіяни обстрілювали Миколаїв, від
реактивної системи залпового вогню "Ураган". Її у музей передали українські бійці, говорить представник
громадського простору "Krop:hub" Владислав Бобров.   
"Це – частина гвинта гвинтокрила К-52 "Алігатор", який збили під Великою Олександрівкою та привезли до нас".
Збирати військові трофеї почали у 2014. Більшість привезли захисники у 2022 році. Трофеї тут з Харківської, Київської, Миколаївської, Херсонської, Донецької та Луганської областей. 
"При звільненні Харківської області привезли зошит, у якому якраз робив свої нотатки один танкіст. Він розписував снаряд, що з ним і як".
Є у музеї гроші, фляги та одяг російських військових. Всього зібрали півтори сотні експонатів.
"Шолом із Запорізького напрямку привіз нам наш боєць, колишній учасник Сил спеціальних операцій. Нині він перебуває в Запорізькій територіальній обороні. Вони підбили орка і привезли його нам".
Трофеями з поля бою поповнював музей військовий з позивним "Міхей". У 2015-2016 роках був мобілізований, служив на сході України. Після повномасштабного вторгнення  Росії, повернувся на фронт.
"Трофеї передавали через хлопців, які були під Києвом, коли, так би мовити, наші в лапках "брати" принесли нам свій "руський мир". Є шолом з-під села Мощун Київської області. Один із трофеїв – колорадська стрічка, з якою ці люди приходили нас вбивати".
"Міхей" говорить, такий музей потрібен, щоб люди в тилу не забували: війна триває.
"У них є поділ на еліту та простих солдатів. Так ось прості солдати їли сухпайки, а їхня еліта мала кращий раціон, який їм готували у Криму. Як бачимо, у російській армії є поділ на хороших солдатів і поганих".
Є уламок російської ракети, яку збили на території  Кіровоградщини, розповіла співзасновниця громадського простору "Krop:hub" Інна Колпак.
"Уламок ракети, яка прилетіла в нашу область 30 грудня минулого року. Так нас вітали з Новим роком".
Щоб всі охочі могли побачити зібрані трофеї, планують зробити музей просто неба.