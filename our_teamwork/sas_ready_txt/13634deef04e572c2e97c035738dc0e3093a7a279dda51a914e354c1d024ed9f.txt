У планах — багі для військових медиків: як у Черкасах втілюють у життя нові ідеї

Сніжана Калюжна
Марія Гаврилян

 
 
Донором для майбутніх багі стала стара "дев’ятка", пояснив механік Ігор Дем’янченко. 
"Нам її пригнали волонтери. Ми з неї знімемо всі потрібні деталі і агрегати. У ролі звичайної машини вона вже відробила – тепер вона послужить нашим військовим".
 
 
Саме із запчастин "дев’ятки" створюють новенький "позашляховик" для військових, пояснив головний механік Роман Буша:
"На цій багі стоїть звичайний двигун від «дев'ятки» об’ємом 1,5 літра. Все те саме, як у звичайного автомобіля, але він розташований ззаду. Потужності значно більше, бо вага багі значно менша, ніж звичайної «дев'ятки».  Через це вона їде досить жваво", – пояснив механік.
Легкі, маневрові, непомітні та з високою прохідністю — саме за ці характеристики багі цінують військові, особливо розвідники, розповів підприємець Василь Савісько. З початком повномасштабної у його майстерні ремонтували автівки з фронту або модифікували під замовлення військових.
"Одне із замовлень – це було багі. Ми його з нуля зробили, їм передали туди, вони його там відкатали і вже на наступних моделях ми його довели до логічного завершення".
 
 
Кожне нове замовлення, за словами конструктора черкаських багі Ігоря Долматова, є вдосконаленою версією попереднього. При розробці чергової моделі враховують потреби і побажання військових.
"У нас було близько 3-4 кардинальних модифікацій з тієї базової моделі. Перероблювалася суттєва частина кузова багі. Із основного, що в нас просили зробити – це поставити третє сидіння над двигуном для кулеметника. У нас раніше там був багажник, але, як виявилося, він військовим не потрібен".
 
 
Одну багі майстри виготовляють за 3-4 дні. Довелося навіть переїхати у більше приміщення, пояснив Василь Савісько, бо попит на такі машини росте. От тільки запчастин бракує. Вони у дефіциті і значно здорожчали. Найбільша потреба, за словами головного механіка Романа, у двигунах, коробках, ходовій від ВАЗ-2108, а також у колесах та покришках. Та попри труднощі у цій автомайстерні мають амбітні плани: 
"У першу чергу, хочемо розробити повнопривідну чотиримісну багі і другий варіант – для фельдшерів. Якщо ми знайдемо фінансування додаткове, ми зможемо профінансувати ці проєкти, розробити їх, запустити в виробництво дані моделі", – пояснив пан Василь.
 
 