Незряча волонтерка в'яже рукавиці та робить сушню для військових

Богдана Шевчук

Жінка втратила зір 2008-го, а згодом ще й слух, проте допомагати бійцям, заради спільної перемоги не перестала. 
Цього разу жінка зв'язала 40 пар рукавиць, які передала волонтерці Ользі Балицькій. Волонтерка каже: їх передадуть у 14-ту бригаду, також нині сформовані нові бригади 65, 66, вони теж потребують теплих рукавиць.
Яблука і груші волонтерці привозить капелан із Забороля Віталій Антонюк. Чоловік, каже, пані Валентині завіз майже 200 кілограмів сирої продукції, а натомість забрав у неї сушню для українських воїнів із 14-ої бригади.
"Це завіз уже четвертий раз і передаю туди на фронт нашим хлопцям сушені яблука.  Яблука звичайні, і кисліші, і солодші, і груші, те, що є", – говорить капелан.
Валентина Мазурик чистить яблука та груші, ріже їх на дрібні шматочки та вантажить у сушарку. Час від часу, щоб швидше фрукти сохли, їх потрібно перевертати, – говорить жінка. 
"Потім як відчуваю, що сухе, а воно тверде має бути, тоді беру велику миску і всі перебираю. Бо є ще не всі сухі. Треба всі перепробувати. А ті, що не досушені, знову в сушарку", – розповідає Валентина Мазурик.
За вісім років війни волонтерка Валентина Мазурик передала українським захисникам 2 750 пар рукавичок. Каже: якщо у волинян є зайві нитки, просить приносити їй, вона знайде їм застосунок. 