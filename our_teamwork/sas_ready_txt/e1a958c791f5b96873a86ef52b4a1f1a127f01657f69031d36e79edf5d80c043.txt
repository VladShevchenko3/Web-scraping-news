У шафі серед суконь — бронік та шолом: як волонтерить журналістка з Черкас

Катерина Костюк
Тетяна Рева

 
 У кімнаті Вікторії, замість шафи – тубус від джавеліна, залишки снарядів довкруж, а на ліжку бронежилет з шоломом. Її тато вже звик, що сукні та косметика лежать поруч із залишками снарядів. Ще на початку повномасштабного вторгнення у своїй квартирі Віка почала збирати гуманітарку на фронт.
"Я не могла спати. Постійно хотілося щось робити-робити, бо мій рідний братик — на передовій. Брат там був ще задовго до повномасштабної війни – за кілька років". 
Довкруж в її кімнаті — не просто "сувеніри" зі сходу, пояснила Віка. Наприклад, засушені квіти – подарунок від командира штурмової бригади:
"Були шалені обстріли, а він виходить з букетом троянд. І де б він не був, він завжди мені дарує квіти". 
 
Відкритий наплічник – це ознака, що вона знову збирається. Її песик Куджо не відходить в той час ні на мить.
"Дуже багато серветок беремо із собою. Тому що ті, що маємо в бусі – роздаємо. Також беру павербанк, блокнот із записом адрес, термоодяг, військовий одяг, перевіряю бронік".
Попереду у волонтерки довга та неспокійна дорога:
"Ми збираємося на бахмутський напрямок. Вранці вирушаємо традиційно гарячими точками: Бахмут, Мар’їнка".
Все проконтролювати, нічого не забути, аби за чотири дні доставити таку важливу нині на передовій допомогу.
"Спати у підвалі – це дуже холодно, а зверху ще й обстріли. Зараз уже на це не звертаєш увагу, а перші рази спати нереально було".
Щораз з відрядження її чекає тато Олександр. Каже: дуже пишається донькою. Інколи про поїздку Віки дізнається, коли та вже в дорозі:
"Я підтримую її весь час, аби все було добре у неї. І постійно бажаю їй, щоб все було добре".
Після зборів удома, Вікторія збирає гуманітарку по місту: 
"Ми веземо медицину, обладнання, ліки, знеболювальні на Бахмут, Часів Яр". 
Часто все необхідне у буси вантажать під звуки повітряної тривоги. Аби передати посилку на передову прийшла Олександра. У неї на сході країни воює чоловік:
"Я навіть словами не можу описати це. Вона така маленька дівчинка і туди їздить, і хто підписаний в інстаграмі, бачать як там. Від перегляду її сториз аж серце стає, а вони постійно й постійно їздять на передову".
Вікторія разом з хлопцями всі речі обов'язково довезуть до бійців, бо знають, що на ці пакунки там дуже чекають.
 