Свічки та маскувальні сітки. На Миколаївщині волонтери допомагають військовим

Ігор Горбатенко
Назарій Рубаняк

Про це кореспондентам 
 розповів голова Громадської організації (ГО) "Молодь — майбутнє нації" Євгеній Нотевський.
За словами Євгенія Нотевського, від початку повномасштабного вторгнення російських військ в Україну волонтери громадської організації допомагають військовим. Аби збільшити допомогу, до виробництва залучають мешканців з різних сіл Первомайського району. 
"6,5 тисяч людей тільки особисто нам щось передали, або приїхали, або ми до них приїхали. Також люди збирають бляшані банки, парафін, роблять картонні коробки", — розповів Євгеній Нотевський.
Жителька села Романова Балка Раїса викладає у школі, вільний час присвячує волонтерській справі. Каже, що залучає своїх вихованців та їхніх батьків.
"Ми виготовили вже більше сотні свічок, передали на передові хлопцям. І далі продовжуємо це робити", — сказала Раїса.
Сітки плетуть по кілька годин після роботи, розповіла волонтерка Юлія.
"За вчора ми сплели дві сітки. Загальна кількість людей, які в цьому брали участь, — 20. На роботу пішло, приблизно, годин чотири-п'ять", — розповіла Юлія.
Як розповів Євгеній Нотевський, готову продукцію волонтери з сіл передають представникам ГО "Молодь — майбутнє нації". Зібрані на замовлення військових посилки відправляють бійцям на фронт.