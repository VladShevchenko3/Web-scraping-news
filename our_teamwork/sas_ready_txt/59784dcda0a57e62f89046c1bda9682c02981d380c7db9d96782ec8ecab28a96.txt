Дев‘ятий рік працюють на перемогу. Як волонтери з Івано-Франківської громади підтримують ЗСУ

Степан Пенкалюк
Каріна Борисевич

    
"Світла немає. Холодно. Але люди згуртувалися. Бо ми знаємо, заради чого ми це робимо. Нас захищають наші військові, але їм потрібна наша підтримка", — розповідає волонтерка штабу в Крихівцях Оксана Олійник.
Тут робота кипить щодня. Не на заваді волонтерам і відсутність світла. Допомогти українській армії долучилося все село. Залежно від потреб захисників, жінки з ранку до вечора власноруч шиють білизну і шкарпетки бійцям, виготовляють подушки.  
"В цивілізованому світі всім некомфортно без світла, це — зрозуміло. Але ми маємо це зробити. А хто допоможе нашим хлопцям, як не ми", — говорять Марія Савчук та Оксана Галій.
Щоб військовим було тепло та зручно, жінки також шиють балаклави та теплий одяг. Хтось це робить вдома, хтось приходить до штабу. 
Тканини та інші матеріали волонтерам приносять небайдужі прикарпатці. Оксана Олійник каже, що допомагати військовим почали ще в 2014 році. Її чоловік зараз — також на фронті. 
"Дуже багато наших односельців — на війні, поряд з ними воюють інші хлопці. І ми згуртувалися. У нас є кістяк, який безперебійно допомагає, і кожен має свій фронт. Нам хлопці телефонують і кажуть, що їм найбільше треба. Сьогодні також відправимо допомогу. Зараз дуже просять балаклави. Ми стараємося якомога більше виготовити. Маємо сили і змогу це робити, і робимо", — розповідає Оксана Олійник. 
Чоловік та брат Ольги Заборник також воюють. Тому вона разом з доньками щодня волонтерить. Жінка каже: її родина знає, наскільки важливо в тилу підтримувати захисників.   
"Небайдужість людей якраз тримає хлопців. Коли вони від нас отримують це тепло, то відчувають енергію і розуміють, за що вони там стоять. Я прошу всіх людей максимально долучатися — компаніями, з друзями, співробітниками, допомагайте! Маленький донат, або прийшли, сплели сітку", — розповідає Ольга Заборник.  
Допомагають дорослим і діти — плетуть маскувальні сітки і за роботою співають патріотичні пісні. 
Щоб українські військові мали чим маскувати техніку, 7-річна Єва Громоляк разом з подругою плетуть сітки. Дівчата після школи приходять до штабу. Єва каже, що навчилася цієї справи швидко, щоб стати для дорослих гарною помічницею.
  "У двох ниточках є дірочки і ми пропихаємо по черзі нитку, потім затягуємо, і вже є вузлик. Тут плетуть від початку війни, і мене навчили. Я тепер приходжу майже щодня", — розповідає Єва Громляк.   
Окрім одягу та маскувальних сіток, у волонтерському штабі ще й виготовляють окопні свічки. За цю справу взявся школяр Віктор Мельницький. Він каже, бляшанки їм передають волонтери з Італії.   
"Такі дві свічки обігрівають окоп на вісім людей за ніч. За дві години ми робимо 75 невеличких свічок. Крутимо свічки і цією справою наближаємо перемогу", — ділиться Віктор Мельницький. 
Зі слів волонтерів, щоб мати можливість закуповувати війську амуніцію та автівки, вони також організовують благодійні ярмарки. 
Всю допомогу зі штабу передають на фронт майже щодня. Підтримувати захисників продовжать, допоки не закінчиться війна. 
 
 