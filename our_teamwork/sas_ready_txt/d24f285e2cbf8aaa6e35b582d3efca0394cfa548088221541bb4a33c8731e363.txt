На Тернопільщині волонтери з тубусів від зброї роблять турбопічки

Богдан Боденчук

Зварювальник Ігор Філик з тубусів від артилерійських запасів робить турбопічки для військових. Він каже, зробити таку можна за 6 годин.
"Ми використовуємо тубус, розрізаємо, робимо горловину бічної висоти. Вирізаємо саму горловину. Потім беремо вирізаємо ще половину горловини. Кладемо дрова і воно вже розгоряється. З одного тубуса виходить одна прекрасна піч", – розповів Ігор Філик.
Готову турбопічку перед тим, як відправити на фронт, тестує волонтер Віктор Мачальський.
"Тут є збір з попелу, його можна витрусити, завантажуються дрова, можна поставити, як на варильну поверхню. Розпалюється вона доволі просто, як звичайні дрова. Пічка для маленького бліндажа в якому немає даху, в ній немає димаря. І другий момент, її добре переносити на позицію. Пічку ставлять і можуть підігріти воду та погріти руки", – розповів засновник благодійного фонду "Паляниця ОРГ" Віктор Мачальський.
Волонтери вже отримали три тубуси від зброї. Готові турбопічки доставлять на фронт через колег-волонтерів. Чоловіки кажуть, можуть безплатно працювати до перемоги, якщо матимуть матеріали.
"Шукаємо небайдужих людей, представників громад, волонтерів, які готові нам допомагати в плані сировини, а саме труби від 120 розміру, 150, 200-сотка. Бляха – двійка, трійка. Бо такі матеріали використовуються найбільше і розходяться сильно", – каже волонтер благодійного фонду "Паляниця ОРГ" Василь Кравець.
Василь Кравець розповів, наразі є запити на турбопічки від військових з Херсонщини, Сумщини та Запоріжжя.