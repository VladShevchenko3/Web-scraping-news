У Рівному волонтери щотижня вигулюють безпритульних собак, аби знайти їм господарів

Юлія Авдєєнко

Безпритульним собакам, які потребують прилаштування, одягають рожеві хусточки, зазначила волонтерка Тетяна Кравчук. Вона додала, що ідея вигулювати тварин виникла раптово.
"Одного разу ми зустріли маму з хлопчиком, який сказав, що хотів би прийти на ярмарок безпритульних собак і там обрати якусь собі. Відтоді я думала, як втілити цю ідею у життя", — розповіла жінка.
Окрім того, про подібні акції в інших містах волонтерам розповіли переселенці, які приїхали до Рівного з початку повномасштабного вторгнення Росії в Україну.
"Вони розказали, що в інших містах волонтери виходять з безпритульними собаками в центр міста і таким чином демонструють їх, знайомлять з людьми. Тому ми вирішили також спробувати", — пояснила Тетяна Кравчук.
13-річна Вікторія Баланюк — одна з волонтерок, які долучилися до вигулу собак.
"Ми з мамою хотіли допомагати собакам, прийшли у центр стерилізації. Перший день просто подивилася, а на наступний, як приходила, то така щасливенька була. Вони мене обіймали, не всі звісно, деякі й гавкали, деякі могли вкусити", — розповіла дівчина.
У стерилізаційному центрі знайшов собі собаку й волонтер Вадим. Він хоче навчити тварину шукати вибухонебезпечні предмети. 
Керівниця центру Тамара Сиротинська розповіла, що знаходили нових власників для  собак не лише у Рівному, а й за кордоном.
"Тільки у 2022 році ми прилаштували 107 собак. Це собаки, які на початку війни були відправлені бусами в Польщу, Німеччину", — зазначила вона.
Вигули безпритульних собак відбуваються щоп'ятниці у центрі міста. 
Авторка: Софія Корень 