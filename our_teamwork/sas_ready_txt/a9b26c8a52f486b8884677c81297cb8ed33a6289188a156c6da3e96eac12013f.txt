"Грядуть морози, а вони на абсолютному нулі". Волонтери допомагають бійцям Луганської тероборони

Лія Русик

Луганська 111-та окрема бригада територіальної оборони спільно з іншими підрозділами ЗСУ боронять Луганщину на "нулі", каже Ольга. Головна проблема там взимку — це неможливість зігрітися.
"Вони, що називається на "абсолютному нулі", де багаття не розпалиш під носом у ворога. І вже були випадки переохолодження. А зима тільки почалася і справжні морози ще попереду", — пояснила Ольга Жидкова.
Волонтери Луганщини ініціювали збір коштів на хімічні обігрівачі. Частину вже закупили.
"Ми збираємо кошти на перевірені на нулі хімічні грілки Haago Hand Warmers. Хлопці зазвичай кладуть їх у кишені або рукавиці, так є можливість зігріти руки. А також вони ховають ці пакети під устілки. Тепло підіймається вгору, і ця грілка тримає його до десяти годин. Це те, про що мені розповідають самі військові", — розказала волонтерка.
Крім грілок, є потреба у теплому одязі, термобілизні та окопних свічках, зазначає Ольга:
"Обіцяють морози до -20. Тому у нас є постійна потреба в консервованих банках. Найкраще підходять з-під кормів для тварин. Як працюють окопні свічки: військові їх підпалюють, над ними роблять купол з плащів і так гріються".
Цими днями українські захисники зі 111-ї бригади Луганської ТрО отримають також різдвяні обереги у вигляді янголів. Їх власноруч розмальовували родини переселенців з Луганщини.