На Сумщині прядуть вовну і виготовляють з неї теплі речі для військових

Олександр Соломко
Олена Рашевська
Юлія Марковська

Жителі Паліївки виготовляють для українських військовослужбовців шкарпетки з натуральної вовни. Її жінки прядуть самі, за допомогою старовинних інструментів. Паліївчанка Галина Тарасівна розповідає, що цього ремесла її багато років тому навчила односельчанка. Справа ця нелегка і тривала, — каже жінка. "Виростити, постригти, поскубти, попрясти, а тоді сукати його, а тоді вже суконну готову нитку в’язати. Тобто робота є, є робота. Щоб було солдатам тепло, вони ж дуже теплі — шкарпетки з вовни", - розповідає жінка.
На виготовлення пари шкарпеток потрібно дві доби, — розповідає Ірина Михайлівна. Жінка говорить, що військові цінують їх вироби за м’якість і теплоту. "Як мені, то вечір один — носок, на другий вечір – другий. А тоді їх випреш і вони становляться м’які, теплі та добрі. Натуральна шерсть, вона вологу поглинає. Взагалі, говорили наші солдати, коли передавали нам спасибі, що ноги у них відпочивають. От кажуть, що їм "термо" видають. Так, видають, це добре, але це наше, зроблено для них, з любов’ю, щоб скоріш була перемога", - говорить пані Ірина.
Окрім вовняних шкарпеток, жителі села за місцевою технологією плетуть для військових килимки. Паліївчанка Катерина Іванівна розповідає, що вони також мають попит у наших захисників. "Плетемо такі килимочки для наших воїнів, які їм дуже потрібні у машинах, у танках, у БТРах. Вони їх зігрівають. Хлопців, яким ми передавали, говорили, що вони їм служать як подушки — вони їх складають і кладуть під голову. Це своя технологія, в Паліївці в’яжуть так, десь по-іншому, вони є різні. У кожного свій візерунок", - розповідає пані Катерина.
Очолює місцевих волонтерів культпрацівниця Ольга Тесленко. Жінка розповідає, що односельчанки збираються кожного дня, але багато людей в’яжуть по домівках, а вже потім приносять готові вироби. "Є вже двадцять кружків, хочемо їх віддати на Середино-Будський напрямок хлопцям: кружечки та шкарпетки. Тепер у нас є задуми – хочемо наплести "равликів" - підголовників. У нас кожен на "тиловому фронті" займається своєю роботою", - говорить пані Ольга.
До процесу створення теплих речей для фронту приєдналися майже всі мешканці Паліївки, а це близько 250 людей.