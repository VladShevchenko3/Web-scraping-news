У Хмельницькому презентували документальний фільм про хмельницьку медикиню та волонтерку Катерину Луцик

Олена Коновалова

Фільм про військову медикиню Катерину Луцик знімався Суспільним в минулому році. Зі знімальною групою вона об’їздила місця бойових дій, де розпочинала свій шлях бойового медика. Каже, ідея знятися в документальному фільмі про себе спочатку її не захопила.
"Буду відверта — я не була в захваті від цієї ідеї. Тому що я не вважаю себе якимось прикладом, це мій особистий вибір. Це мій вибір, моє життя, я абсолютно ні про що не шкодую. І якби мене запитали, чи я би знову зробила цей вибір, я, абсолютно не задумуючись, скажу, що зробила би", — розповідає Катерина Луцик.
Найгарячіша точка, де Катерині довелося рятувати військових з поля бою — авдіївська промзона. Там медикиня отримала поранення під час обстрілу їхнього автомобіля швидкої. Пізніше зі знімальною групою Катерина приїхала туди під час зйомок фільму.
"Пережити те все знову, відчути — це такі дивні емоції. Я просто пам’ятаю виражено, коли ми приїхали знімати в Авдіївку сюжет. Біля "швидкої", на якій мене розстріляли. Потім наші Збройні Сили України просунулися вперед і їм вдалося її витягнути. Вона стояла в Авдіївці як меморіал, там були наші стяги, нашої бригади, український прапор. Це був такий певний символ незламності", — згадує Катерина.
Благодійний показ стрічки на широкому екрані про Катерину Луцик, мета якого — зібрати кошти на "Старлінк" для 36 окремого стрілецького батальйону, розпочинається від 8 грудня в кінотеатрі "Woodmall" в Хмельницькому. Олена Мельник прийшла сьогодні на прем'єрний показ. Каже, з Катериною Луцик вони познайомились під час волонтерства.
"Це неймовірна дівчина, яка в свої юні роки для мене особисто є героїня. Оскільки вона теж медик, вона ще після закінчення медичного коледжу відразу потрапила на війну. Її шлях був непростий", — розповідає про волонтерку Олена Мельник.
Фільм триває близько 50 хвилин. Покази документальної стрічки в кінотеатрі відбуватимуться до 14 грудня. Квиток можна буде забронювати за 1 гривню, решту коштів на підтримку військових глядачі можуть кинути в благодійну скриньку. 