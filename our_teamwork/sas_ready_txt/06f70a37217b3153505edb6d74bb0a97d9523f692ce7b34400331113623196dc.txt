"Зустріч задля Перемоги": у Чернігові стартував благодійний аукціон для допомоги ЗСУ

Ксенія Рекун

Організатори цього аукціону – "Чернігівський IT кластер" та "Агенція міських ініціатив".
"У 2012-2013 роках я організовувала благодійний аукціон "Купи зустріч". Ми купували тоді обладнання для дитячої лікарні для відділення з недоношеними дітками. Там потрібно було дороге обладнання, і ми збирали кошти саме через такі зустрічі. Нам у відділені писали список, що їм треба було купити. Можливо, прийшов час повторити цей формат і назбирати кошти для військових", – розповіла Тетяна Романова.
 
 
Допомогти погодився всеукраїнський ресурс "Лоти Проти". Вони зробили 
 для аукціону.
Для зустрічей вибирали людей, які народилися в Чернігові або їх діяльність пов’язана з регіоном, каже Ольга Рись.
"Це будуть зустрічі, бесіди, консультації, екскурсії, майстер-класи з людьми, які пов’язані з Черніговом та областю. Запропоновані зустрічі можуть бути як в онлайн, так і в офлайн форматі. Наша ціль – зібрати на 10 безпілотників і залишити їх в регіоні для наших військових. Передамо їх ОК "Північ", а вони вже по місцю будуть розподіляти".
 
В основному, труднощів під час домовленості з учасниками не було, розповіла Ольга Рись.
"Майже всі погоджувалися. Контакти діставали через друзів, знайомих або через пресслужбу, якщо говорити, наприклад, про Юлію Свириденко (ред. – Перша віце-прем’єрка України). Деякі погоджувались вже після того, як побачили всю команду учасників. Це всі люди з високою завантаженістю і це потребувало додаткових зусиль".
"Пес Патрон довго думав, наприклад. Хтось перевіряв нашу організацію, ми надсилали додаткову інформацію про співорганізаторів аукціону та про партнера БФ "Коло", яке збуде збирати кошти", – додала Тетяна Романова.
Аукціон триватиме до 23 грудня, останню ставку можна зробити до 23:59. Відповідно, виглядає це, як боротьба. Ти заходиш на лот зустрічі і ставиш ставку. Найвища ставка – перемагає.
Про те, які критерії були у виборі серед учасників лота Тетяна Романова відповіла так:
"Людей ми обирали таких, щоб було цікаво. Звісно, це суб’єктивна точка зору. Ми хотіли зробити коло людей, які відомі, цікаві для спілкування, щоб люди змогли щось цікаве почерпнути від зустрічі. Але, цей аукціон відкритий і лоти ще можна додавати. І вже після старту ми продовжуємо підтягувати людей, публікувати. Також, людина може самостійно подати себе, як лот, і подати інформацію про себе. Їх модератор перевіряє і тільки тоді публікує".
По закриттю лотів, адміністратор буде зв’язуватись з учасниками для організації зустрічі.
"Потім ми передаємо вже контакти людині й ви домовляєтесь, як вам зручніше. Якщо двом зручно зустрітися і у 2024 році, то чому б і ні, головне – щоб вам підходило", – сказала Ольга Рись.
Один з учасників лота — музикант Саша Чемеров сказав, що для нього важливо, аби організатори досягли своєї мети цим аукціоном, тому він і погодився.
"Перемога — це те, що нам всім потрібно і чого ми чекаємо, особливо, в цьому році. Так, як у мене обмаль часу, дуже багато проєктів волонтерської діяльності, сольних синглів, відео і т.д., тому, ця зустріч буде онлайн, для переможця мого лота. При зустрічі я відповім на всі питання і, можливо, навіть зіграю нову пісню, яку я нещодавно написав".
 
 