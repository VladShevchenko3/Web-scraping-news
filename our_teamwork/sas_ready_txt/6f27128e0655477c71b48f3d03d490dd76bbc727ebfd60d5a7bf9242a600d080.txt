До Харкова зі Львова передали 120 бронежилетів для дітей та медиків

Ганна Цьомик
Олена Клименко

Перші дитячі бронежилети створили на початку осені, говорить директор заводу Юрій Федоров.
"Це захист саме від уламків, бо ми розуміємо, що кульовий захист — це важкі плити, і це для дитини неможливо використати. Тут використовується стандартна військова м'яка броня протиуламкова", — каже Федоров.
Вага одного дитячого комплекту — два-три кілограми, захист є в трьох розмірах. Медичний бронежилет важить близько чотирьох кілограмів.
Бронежилети використовуватимуть волонтери під час евакуацій, говорить представник
координаційного гуманітарного центру при військовій обладміністрації Євген Коляда.
"Відбувається евакуація з Куп'янського району добровільна, силами місцевої влади та волонтерів. Ми евакуюємо людей звідти, бо Куп'янщина зараз піддається інтенсивним обстрілам, там лінія фронту. І Вовчанський напрямок також проходить евакуацію", — пояснює Коляда.
Лікарка Ганна Гапієва приміряла медичний бронежилет: "Він дуже легкий, зручний та надійний захист. Тому в ньому буде зручно працювати і рухатись теж буде зручно".
На заводі виготовили близько трьох тисяч бронежилетів. Далі їх планують довезти на Донеччину та Херсонщину.