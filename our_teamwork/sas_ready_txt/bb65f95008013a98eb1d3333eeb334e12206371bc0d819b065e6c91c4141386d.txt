В Охтирці на Сумщині волонтери руху "Будуємо Україну Разом" облаштовують укриття

Юлія Ніколаєва
Андрій Міхєєв
Катерина Ворона

Максим Кантур — один із волонтерів молодіжного руху "Будуємо Україну Разом". Юнак приїздив до Охтирки з Червонограда, що на Львівщині. У цьому місті він вперше.
"Приблизно 20-25 людей, але ще на скільки я знаю, мають доїхати десь п’ятеро людей. Будемо облаштовувати укриття у багатоквартирних будинках, точніше у підвалах. Будемо наводити у них лад, лагодити якісь меблі, щоб людям було, де укритися", — розповідає хлопець.
Цю справу БУРівці роблять спільно з місцевим молодіжним осередком. У планах за дві зміни облаштувати п’ять укриттів Охтирки.
Координаторка Бур-табору Катерина розповіла: "У нас не дуже багато волонтерів, але ті, що є, вони чудові. Мені дуже подобається цей заїзд. Мені дуже подобається працювати із людьми, дуже потужна команда".
Будівельну справу волонтери опановують за допомогою майстрів, які й вчать їх цьому ремеслу.
"В укриттях ми займалися дезінфекцією, тобто гасили вапном стіни, займалися залиттям стяжки, щоб більш-менш порівняти поверхню, закладали дірки, з яких дуло найбільше. Де був протяг — герметизували і робили те приміщення більш-менш комфортним, щоб там можна було проводити час у разі потреби", — говорить адміністратор табору в Охтирці Петро Богдан.
Волонтери намагаються поєднувати кілька справ одночасно.
"Діти переважно відвідували наші культурно-освітні заходи. Тобто, це музичні вечори, вечори спілкування, але були й ті, хто доєднався безпосередньо до будівництва, тобто до відновлення укриттів. На цьому таборі ми відновлювали два – це провулок Малиновий та Екзотаріум. Займалися відновленням укриттів там, де люди проводили дуже багато часу під час активних обстрілів Охтирки", — розповів Петро Богдан.
Після будови ми йшли у Молодіжний центр. У волонтерів був час помитися, відпочити трішки і далі у нас була культурно-освітня програма, де ми знайомилися", — зазначає координаторка Бур-табору Катерина.
На другу зміну табору зібралися 24 людини.
Концепція БУРу – це об’єднання людей шляхом праці, тобто ми поєднуємо приємне із корисним. Волонтери з усієї України приїжджають у громади, які цього потребують, і займаються відбудовою об’єктів, звичайним будівництвом там, де це потрібно. І таким чином знайомляться, об’єднуються у певну спільноту", — говорить адміністратор табору.
За словами Петра Богдана, у планах БУРівців приїжджати ще кілька разів на такі волонтерські зміни до Охтирки восени та влітку 2023 року.