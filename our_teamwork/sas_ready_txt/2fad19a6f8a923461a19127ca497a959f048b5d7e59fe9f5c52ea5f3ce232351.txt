"Кухня для потребуючих": в Луцьку благодійники роздають безплатні гарячі обіди

Лариса Літвицька

Започаткували благодійну акцію "Кухня для потребуючих", щоб допомагати окремим категоріям громадян, яким складно про себе подбати під час вимкнення світла, відсутності води та тепла у помешканнях.
"В основному ми готуємо суп або борщ. Має бути щось м’ясне, "костомашки", обрізи, якщо не має, то можуть бути солянка або макарони, якась крупа, щоб було густеньке", – каже Олена Жигуліна.
Готують та доставляють "гарячі обіди" волонтери двічі на тиждень. 
Безплатні обіди волонтери роздають
дітям-сиротам, дітям з інвалідністю, із синдромом Дауна, людям старшого віку та переселенцям, – розповіла благодійниця Анастасія Марків.
Цього разу "гарячі обіди" отримали 30 вихованців центру реабілітації осіб з інвалідністю "Джерело життя". 
"Це дуже актуально, особливо коли зараз холодно, а я ще проживаю на краю Луцька, з собою важко привезти їжу. Нам нещодавно привозили борщ, дуже смачний", – розповіла вихованка центру Альона Стасюк.
Як зазначила благодійниця Анастасія Марків, минулого року волонтери приготували близько трьох тисяч літрів гарячих супів та компотів, безплатні обіди отримали понад 5 тисяч волинян.