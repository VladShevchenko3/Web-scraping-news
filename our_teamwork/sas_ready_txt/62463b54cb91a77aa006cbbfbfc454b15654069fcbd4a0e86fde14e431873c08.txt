Потрібна біла тканина: у Львові волонтери плетуть маскувальні сітки

Катерина Садловська
Анастасія Ярмоловська

Переселенка з Харкова Людмила Сидоренко приєдналась до плетіння сіток одразу, коли оселилась у Львові. Жінка каже, що це допомогло їй оговтатись після переїзду.
"Я відволіклася від своїх проблем, змогла вгамувати почуття і принести користь ЗСУ, бо кожна людина у нашій країні повинна щось зробити", — каже волонтерка Людмила Сидоренко.
Зараз у бібліотеці, що на вулиці Винниченка, плетуть білі маскувальні сітки.
"У нас і військові долучались до плетіння сітки,  і тероборона до нас приходила. Всі вчились, бо є різні техніки плетіння сіток, ну і хлопці дуже дякують, що люди це роблять", — розповідає працівниця бібліотеки Марія Романюк.
Приходять допомагати разом з дітьми. В той час поки старші члени родин плетуть сітки, за дітьми у бібліотеці наглядають вихователі.
"Вони один з одним спочатку знайомляться, потім в них розминка, зарядка така, а потім займаються або малюванням, або якась аплікація, або праця з пластиліном", — розповідає мама дитини Світлана Роґозян.
Кожен охочий може долучитися до плетіння сіток щобудня з 09:00 до 18:00 та у вихідні з 10:00 до 17:00.