На Херсонщині жителі Зеленівки готують безплатні обіди для односельців

Аліна Мокляк

Пенсіонер Ярослав Ковальчук приходить на безплатні обіди постійно. Щомісячних виплат на прожиття, каже, не вистачає, тому їжа, яку волонтери привозять тричі на тиждень, допомагає пережити непрості часи. Говорить, що бере їжу постійно і наїдається.
Готує обіди пані Євдокія з донькою. Розвозять їх тим, хто найбільш цього потребує, розповідає вона, – лежачим хворим, пенсіонерам та людям, які тікали від обстрілів зі своїх сіл та зупинились у Зеленівці. Раніше годували 30 людей, зараз залишились половина. Працювали й під час окупації. З продуктами завжди допомагав священник Ігор Макар.
"Від початку серпня, коли вже можна було сюда привезти сюди продукти, отець Ігор передавав сюда нашими волонтерами. І вони мені подзвонили, сказали що є такі люди та ми з дочкою погодились. Донька випікає з внуками, булки, пиріжки. А я вже встаю в другій годині ночі і починаю варити гарячі продукти", — говорить Євдокія Кеча.
На цій кухні третій місяць щодня готують обіди для солдат. Об’єднатися вирішили після звільнення Херсона, розказує пані Майя. 11 листопада ввечері уже годували перших захисників, які зайшли у селище.
"Приносили хто, що може - картоплю, буряк, капусту, все що можна. Закатки курей були, ми спустили в подвал і варимо потроху", — розповіла жителька Зеленівки Майя.
Спочатку все робили власними силами, потім трохи допомагала сільрада. Зараз утримувати кухню допомагає священник, говорять жінки.
"І продукти і фонарі приносили, бо ми без світла були, два місяці підсвічували телефонами собі. Вони звісно швидко сідали, а ми працювали з шести ранку до дев'ятої вечора. Це займало багато часу. Вночі йдеш і вночі уходили. Потім ми стали менше кількість, десь 70 людей годували, а спочатку більше сотні", — говорить Ірина.
 
Священнослужитель парафії Зеленівки, отець Ігор Макар розповідає, про кухню, яка готує для військових дізнався нещодавно, відтоді долучився до допомоги.
"Два-три тижні тому я приєднався до цих дівчат, вони до церкви до мене ходять. Я думав у них все добре, але бачу помаленьку резерви їх падають, бо власна ініціатива, а вони всі ніде не працюють. І не мають заробітку, щоб купити. І наскільки я міг, звертався до своїх друзів, щоб допомогти їм продуктами. Харчування сьогодні завіз і ще маю завезти, щоб вони робили тут добру справу. Бо це є з любов'ю, це не за винагороду, це їхній є особистий вклад з ранку до ночі для того, щоб послужити, щоб хлопці на блокпостах і в окопах були в теплі та були нагодовані", — говорить отець Макар.