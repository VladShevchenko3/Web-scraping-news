Волонтери американського фонду відправили бійцям позашляховик

Богдан Боденчук

Автомобіль для українських військових передали волонтери американського фонду "United Support for Ukraine". Логістикою займаються волонтери тернопільського центру "Я волонтер". Волонтерка Наталія Тихоненко каже, що цей автомобіль значно потужніший за попередні.
"Цей автомобіль по розмірах понад шість метрів, буса вантажного нагадує. Думаю, що по об’єму він хлопцям буде набагато корисніший. Ford F-350 призначений для наших Збройних сил України для виконання завдань. Набагато більший, як раніше. Буде можливість більше перевозити людей, чи техніки для виконання службових завдань".
Військовий з позивним "Поганий" говорить, що в автомобіля – 6-літровий двигун. За рахунок великих коліс, він легко долатиме бездоріжжя.
"Автомобіль повнопривідний, в його багажник можна поставити міномети, кулемети. Хлопцям буде можливість вивозити поранених. Якщо потрібно більше місце, то це все можна швидко скласти для перевезення ліків, боєприпасів".
Машина вирушить у напрямку Донецької області.
"Це вже третій автомобіль, який ми забрали за місяць. Вже два автомобілі ми відправили хлопцям на Бахмут. Зараз цей третій ми відвозимо в Київ, бронюємо і відправляємо на передову", – повідомив боєць полку "Азов".
Наталія Тихоненко каже, що від початку повномасштабної війни волонтери відправили бійцям понад 12 машин.