Теплі речі, медикаменти та обереги – учні однієї з чернігівських шкіл передали допомогу військовим на фронт

Тетяна Крижева

Учні однієї з чернігівських шкіл зібрали для захисників гуманітарну допомогу на фронт. Ініціаторкою стала першокласниця Марія Дікалова.
"У мого брата в школі проходила також акція, вони теж збирали. І мені дуже захотілося в нашій школі зібрати для ЗСУ оцю всю допомогу".
Про своє бажання допомогти військовим дівчинка розповіла вчительці. В результаті, ініціативу підтримала вся школа.
Що саме необхідно зібрати, підказали волонтери. Те, що приносили, розділили на категорії й збирали в окремо визначені дні.
"Ми почали з понеділка збирати теплі речі. У вівторок ми збирали  медикаменти, ми дуже багато принесли медикаментів, ліки – від горла і все таке", – говорить семикласниця Ксенія Воробей.
У середу приносили смаколики, в четвер – засоби гігієни, в п’ятницю – малюнки й обереги.
"Мій кабінет перетворився просто на склад різних-різних речей, але це було дійсно круто. Діти: «Коли пакувать? Вам треба допомагать? Що нам робить? Кажіть». Ми всіх зібрали: дітей, батьків, техпрацівники дуже багато до цього долучалися до цієї акції", – каже Наталія Кривенок.
Усе зібране за п’ять днів школярі передали волонтерам – завантажили цілий бус. На коробках написали побажання та прикрасили малюнками.
За словами військової волонтерки Олесі Ковнар, зібрані школярами речі поїдуть на Бахмутський напрямок: до 54-ої й 1-ої танкової бригад.
Наталія Кривенок каже, що школа допомагає військовим не вперше, тож продовжуватимуть разом з учнями це робити й надалі. Разом з речами, школярі передали на передову прапор України – щоб бійці поставили на ньому свої підписи.
У Мені організували регулярне постачання допомоги бійцям на фронт