Моральний тиск та репресії: як допомагали херсонцям в окупації волонтери Червоного Хреста

Суспільне

Херсон був майже 9 місяців в окупації і з кожним днем, розказує Наталія, волонтерити ставало складніше. 
"Кожного дня працювали без вихідних. Морально було дуже напружено і лячно. Ми всі люди, ми розуміли, що ми не супергерої. Все це ми на собі витримували. Ви знаєте телефони перевіряли, в будь-який момент могли приїхати з обшуками. Людей з вулиць забирали. Тому були обережні", – розповідає волонтерка.
 
 
Одного разу, розказує Наталія, коли возили допомогу до Чорнобаївки, на блокпосту російські військові їх затримали і посадили в СІЗО. Були допити і перевірка телефонів. 
"Моральний тиск був і репресії були. Ми теж провели два дні в СІЗО. Нам пощастило і ставлення до нас було більш лояльним. Ми фізично не постраждали, але морально було тяжко", – згадує Наталя. 
Наступного дня волонтери продовжили роботу, розказує Наталя. Після деокупації міста робота команди Червоного Хреста триває: роздають продукти і ліки. Люди залишилися без роботи. Така допомога дуже підтримує. 
 
Також допомагають разом з лікарями без кордонів евакуйовувати хворих і пенсіонерів. 
"Ми плануємо евакуацію 30 пацієнтів. Зараз транспортування із медичного закладу на потяг. Залучили десь 6 одиниць транспорту. У тому числі буде транспорт, який дозволяє перевозити одночасно вісім лежачих пацієнтів", – розповідає командир загону швидкого реагування товариства Червоного Хреста Павло Бузник.
 
 
За місяць до звільнення міста Червоний Хрест не фінансувався. І цей період був найскладніший. За словами Наталі, були закриті усі гуманітарні коридори, а люди, які потребували допомоги — більшало. Через соціальні мережі почали збирати гроші. 
"Ми кинули клич на Facebook і нас підтримали всі громадські діячі і херсонці, які виїхали. Було до 200 репостів. Ми зібрали за цей період, десь за три тижні, понад 350 тисяч гривень", — каже волонтерка.
 
 
Продукти розвозили не тільки по місту, а й по області.  Проїжджали 12 блокпостів. З серпня було близько 10 виїздів, розказала Наталія Шатілова.
 
 