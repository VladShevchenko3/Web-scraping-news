"Сік від Чарівниць, щоб захищав від куль захисників та захисниць": у громаді на Рівненщині готують напій для бійців ЗСУ

Валентина Гордич

Ініціаторкою заготівлі соку є Марина Гаврилюк, учасниця колективу "Чарівниці". Суспільному вона розповіла, що ця ідея з'явилася під час репетиції. 
"Почали говорити, що хтось сік вже закривав вдома, хтось додав, що дуже багато яблук вродило в цьому році. Ми порадилися і організували наш невеличкий волонтерський цех. У Facebook написала, якщо хто хоче й може, нехай долучаються. Мені почали телефонувати охочі допомогти і чим саме. І вже в перший, пробний, день нам було чим зайнятися. Підвозили і яблука, і банки, і кришки, і преси", – розповіла Марина Гаврилюк.
 
У перший день заготівлі соку, 29 жовтня, вісім жінок разом з односельчанами заготували 24 трилітрові банки соку. 
"Перший день виявився плідний, запасів і фруктів і банок лишалося ще стільки, що ми пропрацювали і другий день. За два дні вийшла 141 літра соку, а люди й далі телефонували і пропонували допомогу, тому готували сік і на третій день, більш як 60 літрів. А скільки кілограмів яблук було – навіть не скажу. Вони були у нас в мішках, хто відрами приносив. Багато, дуже багато", – зазначила Марина Гаврилюк. 
У роботі придумали й гасло своїй продукції: "Сік зачарований від «Чарівниць», щоб захищав від куль наших захисників та захисниць!".
Частину домашніх заготовок також планують передати жителям на деокуповані території.
"Усім треба вітаміни на зиму. Це натуральний сік, не розводимо, підсолоджуємо і закатуємо. Самі теж випробували на смак, є навіть фото, де ми куштуємо сік просто з пресу", – сказала Марина Гаврилюк.
 
Відправкою заготовленого соку, зі слів жінки, буде займатися сільська рада Каноницької громади. А учасниці "Чарівниці" планують і надалі гуртуватися та підтримувати українських бійців.
"Ми організувалися ще навесні і перше, що зробили в нашому селі, – заснували алею троянд. Висадили 56 кущів в пам'ять про загиблих Героїв. Брали участь у благодійних ярмарках. В майже кожної нашої чарівниці чоловіки зараз воюють за Україну і ми дуже хочемо теж щось зробити, щоб наблизити Перемогу. І всі віримо, що це буде", – зауважила Марина Гаврилюк.
 