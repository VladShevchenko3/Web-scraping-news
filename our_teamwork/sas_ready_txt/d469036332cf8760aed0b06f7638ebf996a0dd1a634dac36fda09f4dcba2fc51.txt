У Рівному волонтери збирають зимові речі для переселенців

Юлія Авдєєнко
Надія Кривко

Подружжя Сергій та Зоя Чуєві з Бахмута, де зараз ведуться бої. Жінка звідти виїхала ще навесні, чоловікові вдалося лише на початку листопада. Розповідають, що взяти теплі речі з собою не було можливості. 
"Ось обираємо чоловікові штани які-небудь. Також потрібна тепла ковдра. У нас є по два-три таких тоненьких, нам дали їх у гуртожитку. Якщо щось буде тепліше, то візьмемо, а не буде, то ми обійдемося тим, що є", — каже переселенка Зоя Чуєва.
Альона Ременюк евакуювалася з Чернігова після того, як у її будинок влучила ракета. Зараз жінка прийшла у волонтерський штаб взяти теплі речі синам. 
"Ми перебували з дітьми у погребі. Ховалися, а потім виїхали з цього пекла. Не знаючи куди, виїхали і потрапили у Рівненську область. Зараз треба синам куртки, шапочки, светри теплі, штани. Якщо є така можливість, то візьмемо", — розповідає переселенка.
 
У Рівненському обласному волонтерському штабі нині збирають чоловіче взуття, теплі ковдри та пледи. Частину речей приносять рівняни, решту — волонтери. Втім, з настанням холодів тут очікують, що кількість переселенців, які потребуватимуть теплих речей, збільшиться.
"Це речі абсолютно різні. Починаючи від спідньої білизни та шкарпеток, до верхнього одягу, це теплі куртки, светри, шапки і шарфи. Ми потребуємо цього постійно, тому що в нас різна категорія: від наймолодших до літніх людей. Звичайно, що в кожного свої смаки, в кожного свої потреби. Чим більше буде речей різного ґатунку, тим більша ймовірність, що люди, які приходять, знайдуть саме те, що їм і добре, і зручно", — пояснює координаторка волонтерського штабу Ольга Яковлєва.
Приносити речі до волонтерського штабу можна щодня, окрім вихідних, з 11:00 до 16:00 за адресою Покровська, 16, це район 10-ї школи.
 