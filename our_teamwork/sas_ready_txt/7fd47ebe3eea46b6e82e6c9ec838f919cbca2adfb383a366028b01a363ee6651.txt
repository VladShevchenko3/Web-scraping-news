"Післявоєнне відновлення України дуже важливе". Історія волонтера з Японії, який пів року мандрує Україною

Олександра Папіна

Спочатку Такао приїхав до Києва. Він не знав мови та не міг знайти волонтерів, яким би потрібна була допомога.
"Провівши тут 10 днів, я зрозумів, що у відносно безпечному місті як Київ, дуже мало волонтерської роботи. Тому треба їхати ближче до фронту, бо там більше людей, які потребують допомоги", — згадує Такао.
Тож він вирішив їхати до Харкова, який постійно потерпав від обстрілів росіян.
Коли Такао приїхав у місто, він одразу звернувся до поліцейських, яких попросив познайомити з волонтерами. Так він зустрівся з волонтерською організацією "Станція Харків", із якою провів три тижні. Разом з волонтерами працював на складі під обстрілами, готував їжу та видавав гуманітарну допомогу містянам.
Після Харкова Такао поїхав до Запоріжжя. Тут він познайомився з волонтерами, які плели маскувальні сітки для українських військових.
Запоріжжя теж здалося Такао відносно спокійним містом. І він вирішив їхати до Лисичанська. Але кінцевим пунктом призначення став Краматорськ: на той момент Лисичанськ вже опинився в 
Коли Такао приїхав до Краматорська, він звернувся до поліцейських з проханням познайомити його з волонтерами. Так японець потрапив до волонтерів гуманітарної асоціації "Все буде добре. Україна".
Як розповів Суспільному один з волонтерів асоціації Олександр Іванов, волонтер-іноземець разом з ними провів понад місяць: видавав гуманітарну допомогу, збирав продуктові набори, проводив кулінарні майстер-класи для дітей, допомагав під час евакуації людей з Бахмута.
"Такао не знає мови, і через це між нами був певний мовний бар'єр. Але попри це він дуже добре нам допомагав. І не тільки фізичною працею. Він організував онлайн зустріч зі своїми партнерами з Японії, де ми розказали про війну в Україні та про те, що ми робимо. Вони нам надали фінансову допомогу, завдяки якій ми змогли відремонтувати наші евакуаційні автобуси та закрити питання пального на два місяці", — розказав Олександр.
Завдяки Такао японські доброчинці перерахували "Все буде добре. Україна" майже 400 тисяч гривень. 
Зараз Такао у Львові, оформлює волонтерську візу. Як отримає документи, планує повернутись до Краматорська, аби продовжити волонтерство. Збирається побувати і у звільненому Херсоні. 
А ще він вирішив відкрити в Україні власну компанію, і таким чином познайомити українців з культурою Японії та створити у країні новий бізнес та нові робочі місця.
"Я зустрів багато людей, які через війну втратили і роботу. Вони всі хвилювались, не знаючи, коли зможуть знов працювати", — розказує Такао.
Назва бізнесу Такао на Батьківщині перекладається з японської як "Підтримка".
"Цю війну Україна не програє, але післявоєнна відбудова дуже важлива. Мені дуже подобаються українці, вони багато волонтерять і добре до мене ставляться. Я хочу, що б ці люди спокійно почувались у житті. Тому я твердо вирішив створити компанію в Україні та волонтерити", — розказує волонтер.
Такао хоче відкрити в Україні компанію з виготовлення японських народних інструментів — сямісен, які дуже популярні на його Батьківщині. Вже, каже, має  домовленість з компанією з Японії, яка готова купувати інструменти, які будуть виготовлені в Україні.
"Робота, на мою думку, полягає не лише в тому, щоб працювати й отримувати гроші. Працюючи, люди можуть спілкуватись з японцями, дізнаватись про культуру Японії, ділитись ідеями. Я вірю, що дізнавшись про нові ідеї та японську культуру, про нові можливості працювати, люди зможуть відпустити свій біль та зцілитись. Працювати — означає розвивати українську культури та турбуватись про серця людей", — додав Такао.