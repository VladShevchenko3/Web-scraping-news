У Сумах волонтер готує "Пухнастий календар" до Нового року

Анна Книш
Крістіна Члек

"Цей календар я назвав "Пухнастий календар", бо тут зняті пухнасті тваринки, милі, і ми їх за це любимо. Я обрав 12 чоловіків, оскільки, більш стурбованими щодо тваринок є жінки. Тому, щоб їм було приємно, щоб вони гортали календар і дивились, які там милі і чоловіки, і тваринки", — каже Іван Міненко, ініціатор проєкту. 
Ідею підтримав фотограф Юрій Вовк і безкоштовно її втілив. Волонтер громадського фонду "Суми" Олександр Іванов – один із учасників проєкту.
 Близько місяця тому він позував перед камерою разом із кішкою Спартою. А тепер збирається забрати тварину додому. Розповідає: 
"Багато господарів поїхали за кордон, на захід України і залишили своїх тварин вдома або повиганяли на вулицю. Ця проблема є дуже важливою. Дуже добре, що є такі люди, що допомагають, організовують все. Була класна студія, коли я туди зайшов, був класний момент, коли всі налізли на мене, хотіли сфоткатись. Було дуже кльово. У мене вдома один кіт. Незвична така увага, коли 5, 10, 12 котів хочуть залізти і сфотографуватися".
Допомога безпритульним тваринам – одна з головних справ життя Івана. За 12 років вдома у нього оселилися один за одним 60 котів і три собаки. Когось брав собі свідомо, хтось залишився, бо так і не зміг знайти господарів. Багато котів мають хронічні захворювання. Більшість – сірого окрасу, це – улюблений колір Івана.
"Я, крім усього, працюю кожен день менеджером з реклами. Я просто майже ніколи  не сиджу без діла. Коли я на роботі, — паралельно займаюсь логістикою, вдома можу прибирати і паралельно працювати через телефон. Я поєдную завдання, щоб все встигати. В цілому мій день починається о шостій годині: вигул собак, прибирання, робота, те ж саме ввечері", — каже Іван Міненко.
З початком повномасштабної війни у волонтерів Сум та Івана зокрема додалося турбот, адже багато хто з сумчан, виїжджаючи, залишав своїх улюбленців. Інколи навіть в зачинених квартирах. 
"Я намагався забезпечувати кормом і своїх тварин, і опікунів, і наші мініпритулки. Під час війни додалося близько 20 тварин, але більшість вже прилаштована, тому загальна кількість не дуже змінилася", — розповідає Іван. 
Зараз волонтер продовжує регулярно отримувати дзвінки щодо покинутих і хворих котів, тому потребує для цього фінансової підтримки. 
Усі гроші, зібрані від продажу календарів, Іван планує використати для лікування, годівлі і стерилізації безпритульних тварин.