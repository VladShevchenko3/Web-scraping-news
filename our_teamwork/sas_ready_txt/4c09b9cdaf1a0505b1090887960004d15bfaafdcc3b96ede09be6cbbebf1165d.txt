"Діти фронту". Хмельничани зібрали допомогу для дітей з Миколаївщини

Катерина Шевчук

Хмельничанин Юрій — один із тих, хто долучився до збору смаколиків для дітей Миколаївщини. Чоловік говорить: "Різдво, хочеться, щоб різдвяне диво було в кожній сім’ї, в кожній родині, думаю, невеличкий такий внесок буде не зайвим".
Ганна Маєвська з благодійного фонду "Волонтери Поділля" розповідає про захід так: "У 2015 році у нас був досвід спілкування з дітками на деокупованих територіях, це дуже емоційно, дуже важко, ми довго зважувалися на цей крок, чи зможемо ми це зробити, адже це потребує великого людського ресурсу. Ми запускаємо цей проєкт для того, щоб у майбутньому допомагати діткам деокупованих територій півдня і сходу".
Пакунок з солодощами й фруктами підготувала для дітей Миколаївщини Катерина з Харкова, яка нині мешкає в Хмельницькому. Каже, для неї це — особисте: "Ми знаємо, що таке прифронтове місто. Обирали, що діти люблять".
Директорка Хмельницького міського центру первинної медико-санітарної допомоги № 1 Валентина Гесаль принесла гроші від колективу. Жінка каже: "У нас не було часу обирати смаколики не було, тому вирішили допомогти грошима".
Валентина Гесаль розповіла, що колективом волонтерять від березня минулого року.
"Щомісяця ми здаємо одноденний заробіток, це справа добровільна, але здають практично всі. Також у мене на даний час 30 працівників мають рідних, які на передовій, ми намагаємося і їм допомогти", — каже Валентина.
Супроводжуватиме солодкий вантаж волонтерка Іванна Черніцька: "Я до цього не брала участі у всяких виїздах, хоча дуже хотіла. Мене нікуди не брали, бо в мене двоє дітей. Але зараз маю змогу, хочу, маю бажання, і я поїду, і все буде добре, бо ми з України".
Іванна Черніцька каже, солодкі пакунки готують для понад семи сотень маленьких жителів селища міського типу Березнегувате та прилеглих сіл, куди раніше волонтерам було важко дістатися. Пробути на Миколаївщині Іванна планує кілька днів.
"Я планую, що це буде не тільки гуманітарна поїздка, а ще й поїздка, яка подарує дітям усе моє тепло, яке я маю, і зігріє кожне їхнє сердечко. Це буде не просто поїхали, залишили подарунки й назад. Ми будемо разом із ними залучені до різдвяного дійства, і будемо допомагати їм усім, чим зможемо", — говорить волонтерка. 