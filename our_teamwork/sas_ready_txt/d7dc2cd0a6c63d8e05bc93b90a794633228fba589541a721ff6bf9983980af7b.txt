29-річна радіоведуча Юля Карпова з Житомира допомагає літнім людям на деокупованих територіях

Оксана Ковальчук
Антоніна Тугас

У травні 2022 року одна
із слухачок запропонувала Юлі приєднатися до збору допомоги літнім людям на деокупованих територіях.
"Цих повідомлень і прохань було настільки багато, що я від них втомилася. Але сказала, що я це зроблю. Немає питань. При умові, що я їду з вами на закупки. Я їду з вами у ті села. Мені відповіли: "Так. Поїхали", – розповідає Юля Карпова.
Відтоді
Юля Карпова заснувала
благодійний фонд і розпочала свою волонтерську діяльність.
"І ми поїхали на закупки, – каже Юля Карпова. – Разом зібрали близько 30 тисяч гривень за дуже короткий термін. І ми поїхали подивитися, що там відбувалося у селі. Це було село на Київщині. Я повернулася додому. Переварювала це все. Минув день, ще день. І я подумала: моє завдання сьогодні зібрати гроші і завести продукти, а як далі? У що це далі може вирости? І тоді з'явилася ідея – має бути фонд".
 
Благодійний фонд, який очолює радіоведуча, має назву "Юлині бабусі".
"Бабусі – це мій найбільший сентимент. В мене немає вже моїх рідних бабусь, але у мене їх там 80, там – 30, там – ще 30. Ці старенькі люди живуть у притулках. Коли приїздиш і бачиш згусток якогось болю і самотності, то розумієш: ці люди тут доживають. У них немає нічого, крім ліжка в багатомісній кімнаті. Все", – каже Юля Карпова.
Зі своєю командою волонтерів Юля допомагає бабусям і дідусям усім необхідним.
"Привозимо продукти, побутову хімію, постільну білизну. У селі Прибірськ воду проводили. Там 30 лежачих людей фактично без води жили. Працівники носили воду в тазиках і їх мили. Ми провели воду".
Волонтери відвідують своїх підопічних щомісяця.
"У тебе немає морального права їхати туди один раз, – каже Юля Карпова. – Коли у нас з'являється якийсь притулок, він у нас з'являється на постійній основі. Мій перший притулок був у Горностайпіль. Там проживають 80 людей. Це під самим Чорнобилем. І там є Сергій на колясці. І в першу поїздку, коли ми машини розвантажували, він стояв за рогом і несміливо виглядав. Не насмілювався під'їхати. У другу поїздку він вже був до нас трохи ближче і тільки вітався. А під час третьої поїздки він вже звернувся до мене і попросив привезти йому дисків і мультиків. Я бачу, як вони плачуть від радості. У мене є Дмитрович. Кожного разу коли я до нього приїжджаю, він мені співає романси. Він незрячий. І є фанатом чаю. В одній поїздці, коли він розповідав про чай, одна фантастична людина про це почула і передала йому багато чаю".
 
Підопічні роблять замовлення, а Юля оголошує це під час своїх ефірів та у соцмережах.
"Люди дізнаються і починають донатити, – розповідає Юля Карпова. – Відправляють по шість гривень, по десять гривень. Передають речі, посилки з побутовою хімією. Найбільший страх – коли ти везеш їжу, щоб її вистачило на всіх. І тому ми завжди купуємо більше. Я хвилююся за кожну закупку. За кожен продукт. У моїх планах – об'їхати всі притулки України. Найближчим часом – це Житомирська область і Чернігів. Моє кредо – "Ти можеш. Ти зможеш". Я все це перевела на тату. Тепер у будь-якій ситуації я знаю, що я усе можу і все зможу".
 
|
|
|
| 