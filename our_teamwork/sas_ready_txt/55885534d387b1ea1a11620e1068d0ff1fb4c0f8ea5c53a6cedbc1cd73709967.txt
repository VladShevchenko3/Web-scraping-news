"Тут їм має бути безпечно, бо діти травмовані, в стресі". У Дніпрі відкрився дитячий простір "Рожева панама"

Ольга Вагнер
Софія Москаленко

Сестри Оля та Ксюша ще навесні тікали з мамою зі Старобільська, що на Луганщині. У центрі вони веселяться і малюють разом з іншою малечею.
"У нас вдома бабуся-дідусь, а ще наші друзі, родичі. Ми граємо, малюємо, їмо", – розповідають переселенки з Луганщини Оля та Ксюша.
У центрі “Рожева панама” можуть займатися не лише переселенці, а й діти патрульних, рятувальників, лікарів. Мама 5-річної Даші Тетяна – волонтерка.
"Дуже задоволена, що дитина має змогу поспілкуватися в колі однолітків, в неї вражень купа: “Мамо, ми там грались, нас годували тим-то й тим-то”, – розповідає Тетяна.
Серед дітей – 9-річний Микита. Його бабуся каже: дитина пережила травматичний досвід, однак бачить, як хлопчик веселішає серед однолітків.
"Він ходить на арт-терапію, вони тут і малюють, і грають, і ходе на індивідуальні заняття до психолога, бо у його стані це було необхідно.У нас добрі результати, ми вже йдем на контакти з дітками, не боїмося самі спати", – каже Ганна.
З дітьми працюють соціальні педагоги і логопед. Є можливість займатися математикою та англійською.
"Вони навчаються або індивідуально, або по групам. Коли в них онлайн-навчання, ми з ними робимо уроки, також у нас є арт-терапії, є ігри настільні. У нас є у проєкті робота психолога, юриста, та медикині", – розповідає соціальний педагог Богдан.
Якщо до “Рожевої панами” приводять інклюзивну дитину, для неї наймають спеціального педагога. Проєкт фінансується з благодійних коштів.
"Поки що це проєкт, він розрахований до лютого, але він може вирости в діяльність. Якщо ми будемо бачити, що у нас виходить, що є попит, ми подумаємо як це зробити постійною діяльністю", – каже керівниця простору "Рожева панама" Ольга Владімірова.
Вік вихованців “Рожевої панами” – від 5 до 15 років. Батьки можуть приводити дітей з дев’ятої до 18.
"Це приміщення сховище, чому і називається центр дитячої безпеки, тут їм має бути безпечно, бо діти травмовані, в стресі", – додала керівниця простору.
Записатися до центру “Рожева панама” можна за номером: 099 094 43 27