У Сумах волонтери зробили подарунки передчасно народженим дітям

Ірина Касьяненко
Крістіна Члек

"Це ось такі жилеточки, розраховані на маленьких діток, шкарпетки та шапочки. Всі вироби зв’язані зі стовідсоткової вовни. Вони необхідні для того, аби зігрівати наших малюків. Також вони мають потребу в таких гарних, теплих ковдрочках, які ми в’яжемо. Вони також йдуть невеличкого розміру для наших малюків, але гарно їх зігрівають", — розповідає Анна Боряк, волонтерка.
Свої подарунки волонтери презентували діткам, які нині знаходяться у відділенні патології новонароджених.
Син Влади народився на 30-му тижні вагітності з вагою один кілограм триста сорок грамів. Зараз йому два з половиною місяці
"До цього ми тут пробули десь, мабуть, місяць. Ми одужали, трошки поправились, нас відпустили додому, а зараз на реабілітації. Це наш перший такий подарунок, що нам дарують", — каже Влада Рудик, мама.
"У нас є вже така ковдрочка, одна з них. Ми нею користуємось, вона в нас тільки вдома. Цей раз ми її не брали з собою. Ми лежали перед цим майже 5 місяців, а зараз на реабілітації 2 тижні", — говорить Анна Сахно, мама.
Окремий подарунок волонтери привезли для хлопчика, який народився з вагою 650 грамів і зараз знаходиться на реабілітації у Києві.
"Тут пледи та декілька комплектів одежі і памперси. Зараз цей хлопчик важить 2,2 кілограма. Коли він приїде, наші лікарі вручать йому подарунок", — каже Ірина Свиридова, директорка благодійного фонду "Теплі обійми України".
Створюють такі теплі речі волонтери власноруч. Залучають до цього майстринь з усієї країни.
"Основна діяльність нашого фонду – ми в’яжемо із натуральної шерсті одяг для новонароджених та передчасно народжених діток. Але на період війни ми, звісно, як і всі перекваліфікувались і з першого дня війни ми в’яжемо шкарпетки для воїнів", — додає Ірина Свиридова.
Пряжу для своїх виробів волонтери купують самі. Також, у цьому їм допомагають українські та закордонні благодійники.
"Досить важливо, щоб у закладі охорони здоров’я було все необхідне: і обладнання, і розхідні матеріали, і продукти. Це ми маємо, і готові із цим усім допомагати нашим мамам і їх маленьким діточкам – “поспішайкам", — говорить Оксана Сташко, медичний директор Сумської обласної дитячої лікарні.
Дітей волонтери благодійного фонду "Теплі обійми України" вітають подарунками п’ятий рік поспіль.
З початку року на лікуванні та реабілітації в Сумській обласній дитячій лікарні перебувало 47 передчасно народжених дітей. 6 із них до 1 кілограма, 13 – від кілограма до півтора, всі інші – понад півтора.