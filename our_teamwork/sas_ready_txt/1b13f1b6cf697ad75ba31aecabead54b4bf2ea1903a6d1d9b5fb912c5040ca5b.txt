Видали запаси крові для потерпілих у ДТП в Олевській громаді: житомирський центр крові терміново потребує крові І групи

Олена Слободенюк

У коментарі Суспільному медична директорка обласного центру крові Алла Островська розповіла, що вночі 27 грудня до центру крові прийшов запит на кров для постраждалих.
"Вказано, що у всіх постраждалих, яких доставили у лікарню, діагностували політравми із крововтратами. На цих пацієнтів нам прийшов запит на 18 доз еритроцитів. Ми видали стільки, скільки було потрібно. Найбільший відсоток у запиті був саме на першу групу з негативним резусом. А загалом, там були різні групи крові – в тому числі, і четверта з позитивним та негативним  резусом. Тому на сьогодні потреба є і у цих групах крові, але найбільше – у першій негативній, бо її багато видано", – каже Алла Островська.
За словами медичної директорки обласного центру крові, станом на 13.30 донорів у центрі крові, які б прийшли здати кров і допомогти, ще не було, тому потреба все ще лишається гострою.
"Зараз особливо чекаємо тих, у кого перша мінус – запрошуємо вас прийти і допомогти поповнити запаси центру крові", – говорить Алла Островська.
Аби здати кров, потрібно звернутися за номерами телефонів (0412) 33-30-24 та (063) 822-19-62 або ж одразу прийти за адресою в Житомирі: вулиця Кибальчича, 16.
 