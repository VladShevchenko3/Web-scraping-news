В Тернополі Спілка Української Молоді виготовила 2 000 окопних свічок для ЗСУ

Богдан Боденчук

Ростислав Глущак каже, що приніс мішки зі свічками з церкви в Тернополі.
Членкиня Спілки Української Молоді Вікторія Сворінь говорить, що з цих свічок беруть парафін. Це перший етап у створенні окопної свічки. 
"Складності в цьому етапі немає, просто розминаєш руками і відділяєш віск окремо".
До виготовлення окопних свічок у вільний від навчання час долучається й Максим Пушкар.
"За день можна, якщо у великій компанії, то два мішки опрацювати. Є біль у руках, інколи мозолі з’являються, але це все робимо на благо".
Замість гніту в окопних свічках – гофрокартон. Його на смужки нарізав Ярослав Пушкар. Він розповів, що потрібен сухий і нефарбований картон.
"Тут є відмітки від 1 см до 8 см. В нас є різні банки і тому потрібна різна ширина смужки. В більшості беремо від 5 до 8 см. Картон нам привозять зі Львова наші друзі. І ми його вирізаємо".
Ростислав Глущак нарізаний картон складав у бляшанки. 
"Спочатку ми використовували саморобний пристрій для накручування паперу. Ми його накручували, заставляли в банку, але воно було щільніше накручене. Потім нам поступила відповідь від хлопців з передової, що свічка дуже коптить і дуже багато диму. Ми вивчили це питання, подивилися відео, поговорили з людьми, почали ставити менше картону і заливати більше воску. Тоді свічка довше горить і менше коптить".
Парафін розтопили на вогні, а далі залили у бляшанки.
"Є в нас жовтий парафін і білий. Жовтий він трішки густіший, тому він не дуже", – говорить  член Спілки Української Молоді.
Бляшанки надають місцеве підприємство та військова частина, а також приносять тернополяни. За день сумівці можуть виготовити до 150 окопних свічок. Про це  розповів булавний тернопільського осередку Спілки Української Молоді Сергій Глущак.
"Ми виготовляємо свічки з осені минулого року, десь з кінця вересня, коли сильно похолодало і мали запит від наших хлопців з передової, що потрібні такі речі, вивчали це питання. Сьогодні ми виготовили двохтисячну свічку вже. Призначення свічки подвійне. Перше, це є обігрів в наших воїнів в окопах і друге – на ній можна розігріти собі їжу. Свічки використовуються переважно або в окопах, або в бліндажах. Наші свічки горять в залежності від розміру. Менші свічки – до 5 годин горять, більші свічки горять понад 7-8 годин".
 
 
 
 
 
 