Чотирьох житомирських волонтерок з "Бабусиного батальйону" відзначили медалями

Антоніна Тугас
Олена Слободенюк

Нагороди волонтеркам вручав представник громадської спілки "Асоціація ветеранів Житомирщини" Андрій Поляков.
"Асоціація ветеранів знає цих житомирських волонтерок як "Бабусин батальйон". Дівчата з 2014-го року опікуються нашими захисниками. Плетуть для них шкарпетки, шиють бандани, робочі рукавиці, шапки, натільну та постільну білизну, подушки. Їм вдячні, їх знають і у 14-ій бригаді, й у 77-ій, і в багатьох інших. Їхня допомога фронту колосальна, величезна. Тому ми вирішили ось так скромно їм віддячити і вручити ці відзнаки", – сказав у коментарі Суспільному Андрій Поляков.
 
Валентина Малинівська у благодійній організації "Турбота про літніх в Україні" шість років. А от Любов Підопригора приєдналася до Бабусиного батальйону вже після початку повномасштабного нападу Росії на Україну. Жінка переїхала до Житомира з Харкова.
"Ми приїхали сюди, аби втекти від страшної війни, – розповіла вона кореспондентам Суспільного. – Через постійні бомбардування ми не спали ні вдень, ні вночі. Було дуже страшно. І в один момент взяли сумки, в які поклали одяг та документи, і пішли. Ми раді, що шиємо і в такий спосіб допомагаємо нашим воїнам – робимо подушки на фронт або у госпіталь. Треба щось робити, щоб у нас була перемога".
Надія Павлушина теж приєдналася до житомирського відділення Всеукраїнської благодійної організації "Турбота про літніх в Україні" у 2022 році. Жінка на дому шиє постільну білизну.
Усі троє волонтерок отримали від Асоціації ветеранів Житомирщини медалі "Волонтеру – людині з великим серцем".
 
Керівниці регіонального відділення благодійної організації "Турбота про літніх в Україні" Таїсі Войцеховській, яка очолює відділення з моменту його заснування у 2008 році, ветерани вручили медаль "Патріотка України".
"Подібні відзнаки ми отримуємо вперше, – говорить Таїса. – Відзнака – це, звісно ж, дуже приємно, але усі ми, – а наразі це 32 волонтерки віком від 59 до 82 років, – усі наші дівчата тут працюють не задля медалей. Ми робимо все можливе і неможливе, щоб допомогти нашим хлопцям і прискорити час нашої перемоги".
 
 
|
|
|
| 