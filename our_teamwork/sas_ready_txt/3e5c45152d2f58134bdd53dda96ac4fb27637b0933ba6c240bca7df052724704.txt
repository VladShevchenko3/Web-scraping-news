На Івано-Франківщині переселенці зліпили тисячу вареників для ЗСУ

Діана Яців
Оксана Василик

Ольга Баклюкіна переїхала із Запоріжжя. Жінка каже, усі незрячі, які живуть в Стефанії Капущак, тричі на день моляться за українських військових. Окрім молитви, вирішили ще чимось допомогти. 
"Справжні українські варенички — хай наші хлопці в таких умовах відчують трошки домашнього тепла. Хай їм буде приємно, і нехай вони знають, що про них думають та піклуються", — говорить Ольга Баклюкіна.
Ліпити вареники — звична справа для Ольги, адже вдома жінка завжди куховарила і займалася хатніми справами сама.
"У мене — двоє синів і чоловік. Все сама роблю: консервацію, підшиваю штани, пришиваю ґудзики, готую в електричній духовці. Коли готую, то розумію, що цибуля вже підсмажена — за запахом", — розповідає Ольга.
Вареники жінки ліплять з картоплею та сиром. До них готують підливу зі шкварок. Розкачує тісто, вирізає кружальця для вареників та накладає начинку переселенка з міста Марганець, що на Дніпропетровщині, Ірина Яковенко. У неї — II група інвалідності по зору. 
"Я завжди хотіла бути корисною для воїнів, які нас захищають", — каже Ірина Яковенко.
На кухні жінки чергують таким чином, щоб кожна змогла долучитися до процесу. Куховарити також допомагають доньки Стефанії Капущак. Готові вареники відвозять до Богородчанського волонтерського штабу. 
"Зрозуміло, що вони теж хочуть бути корисними. Тим паче, що багато з них майже ніколи не бачили. Реалізувати себе в будь-чому для них — велика перемога над собою. Мешканці захотіли — і ми зробили для них усі умови", — каже Стефанія Капущак. 
Охолоджені вареники по 20-25 штук розкладають в пакети, поливають олією та шкварками. За словами Стефанії, це робиться для того, аби страву було легше роздати військовим. 
Наступного тижня люди з порушенням зору, які живуть на Івано-Франківщині, мають намір готувати для військових голубці, а потім — пекти булочки.