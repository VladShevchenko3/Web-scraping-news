На Львівщині виготовляють польові буржуйки для військових

Наталія Карнаух
Ірина Мочульська

Мешканець Запитова Андрій Ситко майструє буржуйку на своєму подвір'ї. Чоловік має власну технологію виготовлення печі. На цей процес витрачає кілька днів.
"Перше — відкручуємо кран, випускаємо газ, заливаємо воду, а газ підноситься догори.   Тоді ми розкреслюємо, що де нам потрібно. Розрізаємо, виливаємо воду і далі беремось вже до процедури", — каже Андрій Ситко.
Буржуйку чоловік робить так, аби її могли використовувати у декілька способів.
"Так планую, щоб хлопці мали собі поставити щось підігріти. І я ще приварю такі   дротики, щоб вони мали як щось поставити і посушити. Отака буржуйочка польова", — каже мешканець Запитова.
Ініціатором справи є місцевий священик Василь Бесага.
"Мій молодший син воює, а старший син, Юра, волонтерить. І недавно повернувся із   Херсона, це була його більше ідея. Він каже: "Тату, робимо". І так помалу священники оголосили по парафіях, щоби везти газові балони до Запитова. Ми зібрали кілька балонів і я поговорив з хлопцями-зварювальниками", — каже отець Василь Бесага.
Військовим відправили вже близько десятка буржуйок. Ще стільки ж готуються надіслати на південний та східний напрямок. Охочі поділитись використаними балонами можуть привозити їх до церкви у Запитові. З них місцеві майстри виготовлять більше обігрівачів для бійців.
 