Вітаміни на передову: у селі на Черкащині готують страви для захисників

Катерина Костюк
Наталія Старинець

 
 
У приміщенні колишнього дитсадка дев’ятеро місцевих жительок готують салати для військових. Тетяна Дзіковська шаткує капусту вручну: 
"Мені шаткувати не важко, оскільки ножі гострі, тож капуста шаткується достатньо легко".
Частину капусти кваситимуть за класичним рецептом, іншу – замаринують із буряком, розповіла односелиця пані Тетяни — Анна Левицька. Окрім капусти готують моркву та буряк по-корейськи. Сіль, цукор та спеції додають на смак.
"Ми її дуже багато робили, відеречок, може, 80-100, а може і більше. Ми вже приблизно знаємо скільки чого кидати. Спочатку ми важили, робили по рецепту, а тепер на око", — прокоментувала Анна Левицька.
Поруч з жінками чистить цибулю Валентина Кириленко. Хоч сльози від цього і течуть, та працюватиме, скільки буде потрібно, щоб захисникам смакувало, прокоментувала вона:
"Цибулю та часник зараз потрібно їсти, бо зараз холодно, потрібно їсти цибулю, часник, щоб не було хвороб". 
"Скільки є в нас овочів, стільки й чистимо. Тож хто і що приніс, скільки й робимо і передаємо", — розповіла місцева жителька Валентина Польова.
"Душу та любов вкладаємо, хочемо перемоги, щоб наші захисники були не голодні, здорові й щоб наша часточка турботи до них дійшла", — додала Анна Левицька.
Щоразу, аби приготувати їжу для ЗСУ, людей у селі гуртує працівниця відділу ЦНАП Тамара Кириленко. За словами жінки, продукти та гроші збирають усією громадою. Долучаються фермери й підприємці. А що саме передавати, цікавляться у самих захисників.