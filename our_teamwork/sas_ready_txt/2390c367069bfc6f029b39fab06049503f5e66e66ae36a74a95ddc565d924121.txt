Раніше були панами, тепер — військові дощовики. Волонтери з Донбасу шиють плащі-намети для військових

Владислав Уколов

.
Плащ-намет добре витримує екстремальні погодні умови, тож має попит у бійців, кажуть волонтери.
“Це для наших хлопців, для ЗСУ. Дощовики потрібні, щоб захиститись від дощу, щоб їм було зручно”, — говорить переселенка з Краматорська Олена.
Виробляти дощовики почали кілька місяців тому. За цей час до ініціативи долучились переселенці з різних міст Донбасу. 
Обладнання, на якому волонтери працюють, засновниця “Арт-Коворкінгу” Олена Кучерук купила за грантові гроші ще у Краматорську. Там жінка допомагала підліткам створювати одяг із вживаних речей, за власними ескізами.
“По суті ми навчались шити, створювати принти на одязі, робити якісь креативні штуки: панами, сумки, одяг. В нас навіть білизну можна було робити”, — згадує Олена. 
У перші тижні вторгнення Олена почала шити спальні мішки для ЗСУ.
У Краматорську працювати ставало дедалі важче, тож засновниця “Арт-Коворкінгу” вирішила переїхати до Дніпра, де переселенці об’єднались у спільноту.
“Ми відчуваємо, що потрібні людям. У нас вже є спільнота з переселенців, для яких ми стаємо наче другим домом, або таким затишним місцем, де вони почуваються в безпеці”, — розповідає Олена. 
Швейне виробництво — це соціальний бізнес: грошей за роботу у волонтери не беруть. Плащі відшивають та продають по собівартості.
За словами Олени Кучерук, кількість готових плащів вона не рахує, але каже, що витратили на них понад 100 метрів матеріалу.