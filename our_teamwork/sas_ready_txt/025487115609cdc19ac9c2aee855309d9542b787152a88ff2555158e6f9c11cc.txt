Хліб, печиво та кекси. Як пекарня в Івано-Франківську допомагає українським бійцям

Ольга Клим
Каріна Борисевич

Допомагати українським військовослужбовцям пекарня почала влітку. Найчастіше військові замовляють у кондитерів хліб з пшеничного борошна, який спечений за класичним рецептом, каже Катерина Дротянко. З її слів, саме слова вдячності від захисників мотивують пекарів й надалі цим займатися. 
"Приємно, коли ми бачимо світлини, як наші кекси смакують захисники. Приємно отримувати такі фото від них. Вони викликають неймовірні емоції, і ми розуміємо, що ця війна — це боротьба, це — наша спільна справа. Кожен з нас має захищати країну — або зі зброєю в руках, або допомагати армії. Тільки так, згуртувавшись, ми переможемо і виженемо нашого одвічного ворога з нашої землі", — говорить Катерина Дротянко. 
Робота у працівників пекарні кипить від самого ранку. Кондитерка Вікторія Кузнєцова розповідає, що замішує тісто для кексів. З її слів, цю здобу готувати зовсім нескладно, а процес випікання займає небагато часу. 
"Зараз готуємо (тісто — ред.) для ванільних кексів. А потім будуть шоколадні, й випікатимемо їх. Фасуємо по 80 г. З цієї порції вийде 25 кексів", — говорить Вікторія Кузнєцова. 
Ванільні та шоколадні кекси у пекарні готують за авторським рецептом. Після випікання їх прикрашають.
"Зараз ми поливаємо наші дуже-дуже смачні кекси глазур’ю у кольорі нашого державного прапора — блакитно-жовтого. Наші смаколики є смачні, тому що ми їх готуємо з любов’ю для наших захисників, для наших героїв. Ми віримо в нашу перемогу і чекаємо хлопців додому", — додає працівниця пекарні Галина Мищовська. 
 
Кондитери кажуть, що ці смаколики обрали невипадково, адже таку випічку легко перевозити й зберігається вона майже тиждень. Усього військовим на фронт передали майже тисячу тістечок. 
 