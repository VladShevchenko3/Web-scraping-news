"Живіт почав пекти, я поповзла від машини": свідчення волонтерів, поранених під час обстрілу РФ у Липцях

Юлія Давидова
Олександра Новосел

59-річний отець Віталій був за кермом та разом з двома соцпрацівницями та монахинею Ольгою перебував на в'їзді до села, коли почався обстріл. 
"Ми їхали в Липецьку громаду, щоб записати списки на гуманітарну допомогу від організації "Карітас". Зі мною були монахиня Дарія і дві соцпрацівниці, які займалися записом. І коли ми проїжджали останній блокпост перед Липцями, нам показали військові, щоб ми проїжджали, ми поїхали, й тут стався вибух, і машина спинилася", — розповідає отець Віталій. 
Під час обстрілу чоловік втратив орієнтацію у просторі. 
"Й вибухом штовхнуло, напевно, бо почалась невпевненість така, не міг тримати себе на ногах, поплило все. Тоді все вже було не дуже зрозуміло, ми вискочили з машини, там ще почало "прилітати". Нас затягли в підвал, перебинтували, вивезли до Борщової, туди викликали швидку. Потім привезли в лікарню й почали робити операції, діставати уламки з суглобів руки, й дрібненькі були, позашивали", — розповідає отець Віталій.
Поранений перебуває у стані середньої тяжкості, говорить лікар-нейрохірург Віктор Матвійчук: "Ушкодження в головному мозку є і кінцівок. Тижні три може пробути".
46-річна сестра Дар'я до Липців їхала вперше: хотіли зібрати списки для психологічних консультацій, оскільки жінка працює психологом, допомагає людям у кризових ситуаціях. Під час обстрілу сиділа на передньому сидінні поруч з водієм. 
"Я відчула сильний шум і сильний удар руки, й живіт почав дуже сильно пекти, і всі повискакували. Я поповзла від сторони водія, на землю, якомога далі від машини. Пошкодження руки, ноги й живота. Лікарі кажуть одужаю, внутрішні органи не пошкоджені. Я думаю, я повернуся до своєї роботи", — запевняє Дар'я.
Лікарям вдалося стабілізувати стан пораненої, зазначає лікар-інтерн відділення хірургії Іван Пархоменко: "Їй дуже пощастило, бо ще один-два сантиметри — і поранення могли бути фатальними. Ми стабілізувати стан, і пацієнтка рухається до одужання". 
За словами медиків, загрози життю обох поранених немає — у лікарні вони пробудуть кілька тижнів.