"Машин потрібно більше". Волонтери з Луганщини передали військовим, що боронять Донеччину, мікроавтобус

Анастасія Дашко

"По-перше, я ненавиджу росіян. По друге, я хочу, щоб моє місто звільнили якнайшвидше. По-третє, я розумію, що це потрібно. Зараз реально дуже багато військових потребують допомоги", — так починає розповідь про волонтерство голова благодійної організації "Шлях небайдужих" Владислав. 
Він родом з нині окупованої Кадіївки на Луганщині. Нині живе у Києві, працює в IT-галузі. 
Підтримувати захисників почав у березні. Спочатку розвозили взуття по блокпостах на Київщині та Харківщині. У жовтні зареєстрували в благодійний фонд.
Організація постійно збирає кошти та передає допомогу військовим: тепловізори, бронежилети, рації, металошукачі, дрон. Зазвичай по допомогу звертаються знайомі, які нині на передовій.
"В основному, насправді просять досить такі побутові речі. Але те, що необхідно, те що вони не можуть собі купити. Дуже багато ліків почали просити під час зимового періоду, саме протизастудних. Тактичну медицину ми передавали — турнікети, кровоспинні, аптечки тактичні", — згадує чоловік.
Цього разу Владислав привіз військовим на Донеччину мікроавтобус. 
У Покровську вантажівку зустріли військові, які несуть службу на Бахмутському напрямку. В автівці — солодощі, окопні свічки та набір інструментів. 
"Машини дуже потрібні, тому що нема нічого вже в нас, багато машин в Бахмуті постраждало, буквально п'ять днів назад звідти виїхали. Більша частина машин осталась в дуже плачевному стані. Ті, що виїхали, потребують ремонту і дуже великих коштів. Машин треба більше", — розповідає військовослужбовець ЗСУ Олександр.
Зараз у волонтерів триває збір на снайперську гвинтівку для оборонця Бахмута. Серед тих, хто долучається, розігрують трофеї — рюкзак та флягу російських військових. 