"Почалася війна. І пішло волосся діткам, і на ЗСУ". П’ятикласниця з Прикарпаття розповіла, чому обрізала косу

Маріaна Басалига
Інна Сендецька-монюк

"Були дітки, які не мали волосся, і в мене була мрія дати їм його. Але в мене волосся ще не досягло такої довжини, щоб обрізати. Потім почалася війна, і пішло волосся діткам, і на ЗСУ", — каже Софійка Донскова.
Золотоволосою Софія була від народження. Відтоді, розповідає дівчинка, й не стриглася. 
За півметрову косу вона отримала 2 тис. грн. 
 Волонтерка Української спілки ветеранів Афганістану "Волонтерське крило" Зоряна Дзера розповідає, за них придбали харчі військовим. 
"Я була надзвичайно зворушена вчинком цієї маленької дівчинки, її жертовністю, бажанням допомогти, зробити свій внесок у перемогу України. Тоді була дуже велика потреба у супах швидкого приготування і каві, і ми за ці гроші закупили харчі та передали їх на фронт", — каже Зоряна Дзера. 
За такий вчинок військові вирішили віддячити маленькій волонтерці. З передової до Рогатина передали дівчинці військовий трофей.
Про ініціативу Софійки її класна керівниця дізналася із соцмереж. Наталія Ольвач каже, була вражена і зворушена водночас.
"Багато наших випускників зараз воюють на фронті. Це якось так дуже символічно, те що Софійка в такому віці наважилася на таке. Софійка — це активна, сонячна, яскрава позитивна дитина", — розповідає Наталія Ольвач.
Допомагають ЗСУ й Софійчині однокласники.
"Я в сусідки замовляю цукерки й ми їх продаємо. Також всі гроші, які ми назбирали із "Пластом" віддаємо на ЗСУ", — каже однокласниця Софійки Ліза Федунь.
Однокласник дівчинки Богдан Ваганка каже, з таких вчинків треба брати приклад.
"Це допомагає ЗСУ перемогти. Думаю, що найкращий вчинок для українських військових — це молотися за них і давати гроші на їхні потреби", — каже Богдан Ваганка.
Вдруге відростити волосся Софійка планує до колін. Тоді, каже дівчинка, знову його обріже та віддасть гроші на добру справу. Дівчинка вірить, до того часу Україна вже давно відсвяткує перемогу.
 