Воює та збирає гроші для армії: історія харківського велогонщика-олімпійця

Альона Рязанцева
Лариса Говина

Андрій Винокуров неодноразово вигравав Кубок світу та ставав чемпіоном Європи, брав участь в Олімпійських іграх. На початку повномасштабного вторгнення спортсмен волонтерив. 
"Зрозумів, що це ніяка не "спецоперація", це знищення нас, українців. Спочатку я допомагав людям виїхати, відвозив на вокзал у Харкові. У мене був транспорт. Розумів, що не всі на той момент були в змозі оплати послуги водія", — розповідає Андрій.
"Недалеко від мене було влучання з РСЗВ. Я зрозумів, що досить сидіти вдома. Треба допомагати своїй Батьківщині. Є діти, уже онуки, є близькі, яких треба захищати", — говорить велогонник.
Спортсмен доєднався до Збройних сил України.
 
 
"Військовий досвід є. Якщо порівнювати військове життя і спортивне життя, то воно, однозначно, ідентичне. Графіки, дисципліна. Треба розуміти, що є старші по званню, є офіцери, ти маєш виконувати накази, виконувати свої обов'язки", — каже Андрій.
Паралельно зі службою Андрій збирає гроші на допомогу армії. У грудні виставив на благодійний аукціон веломайку чемпіонату Європи та комбінезон лідера Кубка світу. Вдалося зібрати 11 тисяч гривень, які пішли на потреби військових, каже спортсмен. Тепер готує новий лот.
"Орієнтовно, це буде середина лютого. Буде унікальний лот — це моя перша медаль чемпіонату Європи. Наразі вона єдина в Україні", — каже спортсмен.
Про повернення у спорт, говорить Андрій, зараз не думає: "Спочатку буде перемога, а потім – усе інше".