Майстер з Івано-Франківщини виготовляє саперні лопатки для воїнів на передову

Діана Яців
Галина Марійчин

Першу лопатку Іван Деренько виготовив до початку повномасштабного вторгнення РФ в Україну. Після того, як майстер розмістив допис про вироби у Facebook, до нього почали звертатися військові та волонтери.
"Кілька моїх односельців служать, то я їм віддавав. Але я побачив, що не зможу всім роздати, бо не маю таких грошей на купівлю матеріалів. Якусь частину лопаток віддавав задарма, іншу — продавав", — розповідає Іван Деренько.
Деталі до саперних лопаток майстер вирізає за допомогою контактної зварювальної машини. 
"Беру лист для 
і вирізаю. Потім заготовляю деталі. Наприклад, для кріплення зварюю трубу, нарізаю різьбу, і так виходить лопатка", — пояснює Іван Деренько.
Чоловік виготовляє лопатки двох форм — заокруглені та
трапецієподібні. Останньою, каже майстер, можна розрубати дерево і навіть метал. Окрім цього, інструмент приймає різні положення. Кожен свій виріб Іван Деренько випробовує.
"Заокруглена лопатка має радіус, і нею не так зручно вкопуватися чи обрубувати сучок або дерево. Трапецієподібною це робити набагато зручніше", — каже Іван Деренько. 
Над виготовленням однієї лопатки чоловік працює приблизно дві години. 10-15% від продажу кожного виробу відкладає — за ці гроші майстер і виготовляє інструменти для українських бійців. 
За весь час Іван Деренько виготовив приблизно три тисячі лопаток. Чоловік каже, що військові з фронту добре відгукуються про його вироби. 
Якось майстер спробував виготовити саперну лопатку з ворожого снаряда, який йому привезли з передової богородчанські волонтери. Однак сталь з нього груба, тому інструмент виходить важким та незручним, пояснює Іван Деренько.
За словами майстра, зараз замовлень на лопатки менше, ніж було на початку російського вторгнення. Втім, каже Іван Деренько, має кілька про запас, щоб за потреби швидко відправити замовникам.