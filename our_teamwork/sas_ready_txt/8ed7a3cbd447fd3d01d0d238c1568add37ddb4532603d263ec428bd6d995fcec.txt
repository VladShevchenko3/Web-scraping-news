Хмельницький монотеатр збирає допомогу для дітей-переселенців. Чого потребують

Катерина Шевчук
Тетяна Ворожцова

Про це Суспільному розповів директор монотеарту Володимир Смотритель.
За його словами, наразі театр працює у різних формах. Туди містяни приносять допомогу, зокрема й одяг, для переселенців.
"Це не гуманітарна допомога, це наші хмельничани приносять речі, які їм вже не потрібні, але вони майже нові. До прикладу, принесли 60 нових штанів для дітей. Ми їх відправляємо у Київ, для тих дітей, які приїхали з Запоріжжя без батьків, без нікого. Також ми наразі шукаємо теплі речі, штани, взуття, кофти, зимові курточки для дітей", — розповів Володимир.
Одна з ініціаторок збору речей – Ємілія Німцович. Жінка розповідає, що допомогу збирають на замовлення однієї із військових частин, яка дислокується у Запоріжжі. Разом із колегами зібрали понад 15 великих мішків одягу. Усе для дітей різного віку.
"Допомога потрібна діткам від трьох до чотирнадцяти років. Нас так просили. Це приносять хмельничани, наші знайомі, ті люди, які збиралися раніше й проводили у театрі творчі вечори. Ми вже відправили напевне вісім або десять машин, якщо не більше", — розповіла волонтерка Ємілія.
Окрім одягу необхідні продукти й медикаменти, каже Ємілія Німцович: "Нам сказали, що потрібно знеболювальне й перев'язувальні матеріали. Ми працюємо вже більше два місяці з ними. Передавати будемо машинами речі, воду, і продукти будемо збирати, тому, що дійсно кожен день просять, щоб дітям допомогти. Особливо маленьким дітям: не має памперсів, не має продуктів".