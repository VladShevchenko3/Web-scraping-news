Підсумки 2022 року на Закарпатті: "Рік потужного загартування України та її народу"

Лариса Романюк

Військовий оцінив рік, що минає "на 4 з 5". "Рік важкий, але саме труднощі показують, хто ми є і на що здатні. Тому, якщо коротко — оцінюю цей рік, як рік швидкого і потужного загартування України та її народу. Ми змогли більше, ніж очікував світ, тому 4. На 5 я б оцінив, якби була перемога, але це довгий, покроковий і затяжний процес", — розповів Руслан Каганець.
Найважчим вважає початок війни, бо каже, що переживав за жінку і ненародженого на той час сина. "Що буде війна я дізнався за тиждень-півтори. Від куратора прийшло повідомлення, що буде 120%. А дати тоді починались з 18 січня. І вже місяць всі говорили про напад, проте люди не вірили, у Facebook навіть ходили жарти "оголосіть повний графік нападів!", — згадує Руслан.
Зі слів воїна, від моменту отримання повідомлення він вже знав, що робитиме. "Але не було зрозуміло, що робити з жінкою. Хоча вона, знаючи всі деталі, і що я не жартую, що буде війна, віднеслась досить серйозно. Не нервувала, бо розуміла, що несе відповідальність не за себе, а й за Святослава в пузі. 24 лютого десь о 12 годині її забрала машина з Києва на захід України. Ми зробили фото перед тим, як вона сіла в авто", — розповів чоловік.
Саме розуміння того, що жінка в безпеці, а Руслан може виконувати свою роботу на повну й стало найщасливішим моментом року до червня. А в червні — народження сина Святослава. Хлопчика назвали на честь великого полководця і князя Київського.
"Як просто воїн, знаю що нас чекає у 2023 році продовження зміцнення і загартовування українського народу. Як представник Головного управління розвідки — багато результатів роботи по тій стороні — саме по Росії. Особливо по акваторії Чорного моря і території окупованого Криму. Кирило Буданов (керівник ГУР) вже анонсував деякі речі!", — розповів військовий.
Жінка каже, що це був дуже складний рік, як для всієї країни, так і особисто для неї. "Дуже багато зруйновано життів і це ще далеко не кінець. Але разом з тим, велика людська єдність, воля, взаємодія, підтримка — це другий шар нашої броні, після ЗСУ і це те, що допомагало і мені в цей рік емоційно триматися. Я не знаю, як давати оцінку такому страшному злу, яке нам заподіяли, і не знаю, як оцінювати усю силу нашого народу, який об'єднався у цій боротьбі. Це жахає і це надихає. Думаю, у багатьох, рік пройшов у таких емоційних гойдалках", — розповіла волонтерка.
Найважче, зі слів Юлії, було поїхати з дому, у який вони заселилися минулої осені. "Ми будували якісь плани і мрії, я хотіла навесні закласти молодий сад. І тут вибухи зовсім поруч, треба було все покинути, не знаючи, чи хоч щось вціліє. А найрадісніший момент був, напевно, уже тут, в Ужгороді, коли ми приїхали, і я виявила, що у тераріумі почали народжуватися паличники, це такі комахи. Це може дивно звучить, але довкола усе руйнувалося, вибухи, смерті... і тут нове життя, таке неочікуване, тендітне, але життя. Я щодня вдивлялася в тераріум в пошуках нових комашок, і коли знаходила їх, то дуже раділа. У перші тижні повномасштабної війни, це була моя розрада. Потім багатьох паличників я продала, щоб виручити кошти для ЗСУ", — згадує Юлія.
Наступні радісні моменти вона пов’язує з волонтерством та роботою з дітьми. "Виявилося, що це взаємовигідний обмін: ти присвячуєш час, щоб зберегти дитинство дітям та трохи вивільнити часу батькам, а натомість це тебе наповнює і дає позитивний настрій. Далі команда волонтерів, яка формувалася з незнайомців, але ці люди стали друзями, опорою і підтримкою — це надихає, додає сил. Ну, і наші результати, бо це неймовірно бачити, як розкриваються діти, як змінюються, як знову починають сміятися, гратися і просто дуркувати — бути дітьми. Це все безцінний досвід і це те, що допомагає і мені теж радіти, і веселитися навіть у важкі часи", — каже жінка.
Юлія сподівається, що наступного року на Україну чекає перемога. "Але нам доведеться ще довго розгрібати наслідки. Тому потрібно вірити в ЗСУ, в наш народ і налаштовуватися на довгий процес відновлення та взаємодопомоги", — додала Юлія Дуб.
Чоловік переїхав на Закарпаття у травні 2021 року. Вадим каже, що наразі в області перейменували вже майже 500 вулиць з майже 900, які названі на честь радянських та російських діячів. Пам'ятників, дошок та інших об'єктів — понад 50, і ще стільки ж треба.
За словами Вадима, це був один з найважчих в усіх можливих планах рік життя. Проте його надихає героїчний чин українського народу. "Найважчі моменти — це, напевно, ранок 24 лютого і втрата кожної людини, яку знав, на фронті. Найрадісніші моменти — звільнення Харківщини, Херсонщини, масовий "пам'ятникопад" і перейменування вулиць з російськими назвами", — розповів чоловік. На думку Вадима Позднякова, наступний рік буде дуже важким, проте він впевнений, що ми наблизимося до перемоги.
У мирний час — рестораторка та фахівець у індустрії нічних клубів. Жінка, каже, що у неї 2022-й починався "найчудовішим чином", бо саме на початку року, вона нарешті закріпилася у проєкті та міжнародній команді, про роботу в якій мріяла довгий час.
"Саме на початку 2022-го ми почали активну фазу роботи. І мали відкривати неймовірний концерт-хол, відкриття, якого було заплановане на 3 березня. Починала я рік у складі найкрутішої інтернаціональної команди, однієї з найкращих в Україні. А також мала свій класний малесенький проєкт з моєю подругою — у нас була власна студія йоги та малесеньке веганське кафе. Тож усе було супер! Будували плани, думали, що після Нового року, як завжди, поїдемо до Азії і будемо там зимувати, як ми звикли з чоловіком та друзями, але...", — згадує Катерина.
Жінка каже, що до останнього не вірила, що все це станеться. На її думку, від 24 лютого цей рік став найсильнішим випробуванням для усіх. "Але, як знаємо, випробування вони загартовують. Тож насправді наприкінці цього жахливого року я дуже вдячна Всесвіту за те, що ми так болісно і за таку високу вартість проходимо цей іспит. Але подивіться скільки людей розкрилися, і стали, як мріяли, набагато кращою версією самих себе. Звісно, є лушпайки, крадії, аферисти і просто потвори, але в моєму оточенні неймовірна кількість людей, які через ці сльози, біль, поранення, руїни, втрати близьких, вони всі стали просто супер-людьми, титанами! Я вважаю, що на цих людях буде триматися наш новий світ, а ми 100% стоїмо, за новий світ не тільки для України, а за якийсь абсолютно новий вимір життя для всього світу", — розповіла волонтерка.
"Найважчим для мене був ранок 24-го лютого, коли ми з чоловіком прокинулися, почувши звуки вибухів, бо ми живемо на виїзді з Києва на Голосіївському проспекті. Ми взяли телефони і зрозуміли, що почалася війна. Я за кілька хвилин сказала чоловікові, що піду будити мою маму. Момент, коли я підійшла до її кімнати і декілька хвилин не могла переступити поріг, бо усвідомила, що мені зараз треба вдруге за останні роки її розбудити і сказати, що почалася війна", — каже Катерина.
Для її родини війна почалася у 2014 році. Вона народилася у Донецьку, а її мама жила в цьому місті. "Це досі найстрашніші декілька хвилин для мене. І я вдячна, що воно так і є, бо таких моментів могло бути ще багато. А найрадіснішим у цьому році став момент, коли всього лише через один день після мого гугл-дзвоника і бесіди з дівчатами з фонду "Razom for Ukraine" вони написали мені, що одностайно погодили мене та мій проєкт з будівництва прихистку для родин ВПО, і що я виграла грант на будівництво", — розповіла волонтерка.
Вона вперше у житті подалася і виграла грант. "Цей момент був дуже яскравим. Завдяки йому я за два місяці побудувала прихисток. Розпочали будівництво 1 травня, а вже 5 липня до мене заїхали перші десь 30 людей. І досі цей день, коли я дізналася, що маю гроші на реалізацію проєкту — найрадісніший", — каже жінка.
На її думку, наступного року на нас чекає Перемога. "І в цьому я впевнена абсолютно, але я розумію, що це не станеться першого січня, або зовсім швидко. Але я впевнена, що Перемогу ми здобудемо саме у наступному році", — додала Катерина.
—
Нещодавно повернувся з Харківщини, з селища Дворічна, де перебував як доброволець для виконання бойових завдань.
"2022-й рік став для українців важкою боротьбою за виживання, в якій за допомогою інших країн ми зуміли зупинити путінську Росію — агресивного і дикого загарбника. Минаючий рік став роком важких людських втрат, які стануть героїчною основою майбутніх позитивних змін. Україна відродила для всього світу свій статус сміливості, сили і єдності. Цей рік об'єднав українців і прогресивні народи навколо нас", — розповів Іван Белецький.
За його словами, найважчим моментом 2022-го року стало 24 лютого. "Усвідомлював, що залишусь тут боротись до кінця. Усвідомлював, що багато захисників і друзів загине. Розбудив вночі сім'ю і попросив поки є електрика зробити все можливе для збору тривожних рюкзаків та попрати всі дитячі речі. В мене рюкзак і спорядження завжди були зібраними. Керівник закинув в групу сигнал про збір бажаючих виїхати в місця бойових дій і я одразу поклав плюсик", — розповів чоловік. Дільничний каже, що з часу демобілізації у 2016-го році і по день масштабного наступу скуповував якісний військовий одяг, взуття, різні підсумки. Тож мав можливість роздавати тепер ці речі друзям і знайомим в ЗСУ. "Робив в той період свій будинок незалежним від електрики та газо — водопостачання. Моє коло близьких друзів, окремі з яких, на жаль, загинули, не раз мало темою обговорень майбутній потужний напад російської армії", — пояснив Іван Белецький.
Найрадіснішим моментом року для нього став відступ путінських військ від Києва: "Це стало початком його поразки і визнанням помилки".
Чоловік каже, що 2023-й рік стане роком нашої перемоги. "На мою думку, це станеться у серпні-вересні. "Недобиті російські війська вийдуть з України. Почнеться важке політичне коливання в російській політиці. Закарпаття так і не дізнається, як в його кабінетах старі "чинуші" та начальнички плакатимуть над помиранням мрії повернути нагло-бидляцьку проросійську владу Януковича", — розповів Іван Белецький.
—
Благодійна організація, яка займається порятунком тварин. Зокрема й прихистком евакуйованих собак та котів.
Анжела каже, що рік, який минає, був важким щодо допомоги і порятунку тварин. "До нас приїхало лише з Донецької області та на початку з Ірпеня, Києва близько 150 тваринок. Наразі більшість ще знаходиться в нас. Родини отримали лише декілька, тут і за кордоном. Цього року також багато врятованих тварин було в Ужгороді, багато тваринок потрапили до нас у притулок. Найважливіші моменти цього року — це отримання родини тваринками. Також яскраві моменти — родини для котиків, які врятовані з війни. Чекаємо наступного року Перемоги і ще більшого порятунку тваринок і нових родин для них", — розповіла волонтерка.