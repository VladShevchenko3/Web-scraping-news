На Дніпропетровщині СТО ремонтує та фарбує автівки на фронт

Юлія Підгола
Інна Таранець

Марія фарбує авто та автобуси п'ять років. Каже: спочатку вела інстаграм-сторінку СТО. Аби знати, про що пише, почала вивчати справу в цілому. З часом з СММниці стала майстринею з тюнінгу автівок.
"Я займалась капітальним ремонтом автобусів. Повністю робила кузов автобуса зі склопластику. У нашому СТО майже всі автобуси, що їздять – це повністю відтворений руками мій кузов", – розказала Марія.
Після початку великої війни Марія в основному фарбує автівки. Та часом доводиться стати й до ремонту. Більшість машин, які приїздять на СТО, – або з передової, або готуються до відправлення на фронт та потребують дообладнання, каже власник СТО Андрій.
"Ми маємо досвід роботи з військовими з 2014-го року. У військових багато різних прохань, побажань. Ми їх всі враховуємо. Можна зробити майже все. І причепи, і куги робили на пікапи, багато-багато різного", – розказав Андрій.
Часом капітального ремонту потребують й авто цивільних, які потрапили під обстріли.
Працівники станції технічного обслуговування не обмежується лише профільною діяльністю. Тут же проєктують та власноруч зварюють буржуйки. Роблять їх на замовлення військових. Є моделі для приміщень, є для бліндажів, розповів зварювальник Денис.
"Розробка буржуйки – наша. Ми порадились з військовими і вирішили додати пристрої, щоб вона відкривалась, і можна було б щось висушити: взуття, якісь невеликі речі", – зазначив він.
За роботу майстри СТО грошей не беруть. Військові оплачують тільки запчастини та матеріал. Приміщення надає місто. Тож в такому режимі планують працювати до перемоги.