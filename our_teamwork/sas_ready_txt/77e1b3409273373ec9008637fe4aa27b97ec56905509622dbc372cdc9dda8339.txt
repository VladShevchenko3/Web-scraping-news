"Карітас" забезпечить 100 родин із Золочівської громади дровами

Марія Солодовнік
Дмитро Гребінник

Про це Суспільному розказав соціальний працівник організації Євген Єрємєєв.  
Деревину доставляють малозабезпеченим сім'ям, одиноким пенсіонерам, людям з інвалідністю, переселенцям.
Одна з тих, хто отримає безплатні дрова, — Галина Щербакова з Золочева. Будинок, у якому мешкає 80-річна пенсіонерка та її онук з інвалідністю, не під’єднаний до газової системи — тут тільки піч.
"Як прохолодніше стає, протоплю трохи, а потім надвечір, щоб спати було тепліше", —  каже Галина. 
У дровнику в родини залишки з минулого року поліна з яблунь, які росли на городі. Докупити деревину на зиму немає за що, каже Галина, — живуть на її та онукову пенсію. 
Родина подала заяву на допомогу благодійників: "Дадуть, значить спасибі, а не дадуть — то що ж, будемо якось уже". 
Галині та її онуку повний самоскид безплатних дров 22 листопада привезли працівники благодійного фонду "Карітас": "Та не плачте, чого ви плачете? — Та чи то від радості, чи від чого..."
Соціальний працівник фонду Євген Єрємєєв каже, планують забезпечити деревиною майже 100 негазифікованих помешкань в Золочівській громаді.
"Зараз воєнний час, зима не за горами. Тому намагаємося допомогти швидко. У людей зменшилися доходи, багатьох позабирали в армію, тобто рук не вистачає, грошей не вистачає. І люди дуже потребують цього", — каже Єрємєєв.
Ще одну вантажівку деревини 22 листопада відвезли до села Світличне для Надії Драб із її неповнолітніми сином і дочкою. Надіїн чоловік Сергій служить у Збройних силах України. Пішов добровольцем у березні, зараз на Херсонщині, каже дружина.
Колоти привезені дрова буде шістнадцятирічний син. Робити це хлопця навчив батько.
Ще шістнадцять сімей на Золочівщині отримають 
 — громаді вже надійшла субсидія на понад 160 тисяч гривень, каже начальник військової адміністрації Віктор Коваленко.
"Я розумію, що багато людей втратили роботу. Я все це розумію. Але якісь залишки з минулого року залишилися, хтось має залишки вугілля. Це проблемне питання, але ми розуміємо. І тому відкриваємо сімнадцять пунктів обігріву", — сказав Коваленко. 
За його словами, у громаді майже третина господарств не мають газового опалення.