Взамін на брелок з частинкою збитого дрона РФ: у Рівному для ЗСУ зібрали 4 тисячі пар шкарпеток

Ольга Татаренко
Коломис Максим

120 пар зимових шкарпеток в обласний центр національно-патріотичного виховання привезли представники управління освіти Дубна. Наталія Іваницька каже: щоб зібрати таку кількість, знадобилося трохи більш двох тижнів.
"Це шкарпетки, скажімо так, власного виробництва. Вони їх в'язали — теплі, великі, яскраві. Дехто долучав у ті шкарпетки якісь солодощі, щоб нашим воїнам було приємно. Часточка якогось тепла душі їм передавалася. Збирали їх усі заклади освіти, в нас їх вісім. Долучалися батьки, педагоги, самі учні", — розповідає Наталія Іваницька. 
Збір зимових шкарпеток для Збройних сил України стартував у жовтні. Волонтери створили тисячу брелоків з фрагментами подарованого їм збитого російського безпілотника "Орлан" і роздавали їх усім, хто приносив шкарпетки.
За словами директора центру Юрія Шадого, у підсумку брелоки довелося виготовляти ще, але невдовзі скінчилися і вони. Втім, каже, охочих подарувати військовим шкарпетки не поменшало.
"Вже зібрано близько чотирьох тисяч шкарпеток. Люди несуть і несуть, і несуть не тільки учні, а і всі, хто колись десь про цей захід почув — від різних держустанов до внутрішньо переміщених осіб. Людина не завжди має можливість фінансово підтримати, то може просто взяти стару жилетку, розпустити і зв'язати шкарпетки", — коментує Юрій Шадий. 
Акція зі збору шкарпеток для військових триватиме до 6 грудня, зазначив він. Втім, після її завершення шкарпетки в центрі національно-патріотичного виховання учнів продовжать приймати, оскільки потреба в них впродовж найближчих місяців не зникне.
"Я не відкидаю такого моменту, що насправді ми іще довгий час будемо виключно на шкарпетках спеціалізуватися, тому що це, за великим рахунком, дуже правильно і зручно, коли, умовно кажучи, всі волонтери знають, що туди можна принести шкарпетки, а інші знають, що саме там можна їх взяти, а не їздити по трьох хабах, питати, де у кого є чи нема", — резюмує Юрій Шадий. 
Обласний центр національно-патріотичного виховання знаходиться за адресою Чорновола, 74. Там приймають шкарпетки як зв'язані власноруч, так і придбані на ринку. 
 