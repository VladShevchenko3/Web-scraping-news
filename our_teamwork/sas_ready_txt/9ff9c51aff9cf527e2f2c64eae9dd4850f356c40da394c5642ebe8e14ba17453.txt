Подарунок до свят: громада на Черкащині отримала пожежний автомобіль від поляків

Оксана Швед
Вікторія Гончарук

 
 
Аби прибути на Черкащину, автівка проїхала 1 800 кілометрів. Під час переїзду, пожежний автомобіль навіть допоміг врятувати людей, розповів пастор Української християнської церкви Веніамін Коваленко. Саме він разом зі своїм знайомим доставив спецтранспорт до Руськополянської пожежної станції.
 
 
 
 
"Витягували ним у Польщі один автомобіль, який з’їхав з дороги й застряг", – розповів він.
Проблема, додав, була лише з чергою на кордоні:
"Погодні умови погіршилися і відбувся якийсь колапс із вантажним транспортом. Тому наша «подорож» від польського кордону до місця призначення тривала три доби".
 
 
Автомобіль слугував містянам у польському місті Хойніце. Придбати його у керівника пожежної станції допомогли польські віряни, зазначив пан Веніамін.
"Це молодий чоловік, який є фанатом своєї справи. Він був дуже задоволений тим, що цей пожежний автомобіль їде продовжувати працю, не просто стояти десь, а працювати на благо громади",  – пояснив він.
Такій підмозі радіють, розповів начальник Руськополянського депо Микола Чепчуренко. Це авто на відміну від того, яке вже мають, допоможе швидко реагувати на надзвичайні ситуації, пояснив він:
"Запас води тут 6 кубів, а у старому авто – 2,4 куба. У цьому ми вже багато виграємо. Коли на пожежу виїжджаємо, наприклад, то ці 2,4 куба виливаємо за 15 хвилин. А коли шість кубів, то пів години можна сміливо працювати".
 
 
Нині пожежники вивчають нового "товариша по службі".
"Вже побачили, що вона на великі відстані ллє воду", – зазначив  Микола Чепчуренко.
 
 
Мати такий потужний спецтранспорт у громаді було давньою мрією, зауважив очільник громади Олег Гриценко. Тому це авто, зазначив він, стало справжнім різдвяним подарунком для руськополянців.:
"Ми постійно задумувалися над тим, що потрібен сучасний автомобіль іноземного виробництва, з допомогою якого можна швидше реагувати на пожежну небезпеку. І на Різдво ця мрія збулася".
 
 
У роботі авто зможе себе показати після того, як владнають усі технічні та юридичні моменти, додав голова громади: його потрібно перевірити, рішенням сесії прийняти на баланс та виділити пально-мастильні матеріали.