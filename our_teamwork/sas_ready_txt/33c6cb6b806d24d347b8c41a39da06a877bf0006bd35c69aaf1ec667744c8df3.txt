Вільний простір Little Mariupol: хаб для переселенців у Дніпрі працює під час відключень електрики

Владислав Уколов

Резиденція Вільний простір "Little Mariupol” — це кав'ярня та гуманітарний центр. Його засновник — переселенець з Маріуполя, переїхав до Дніпра 20 березня та одразу заснував гуманітарний хаб.
“Ми заснували перший гуманітарний хаб “Доброго ранку, ми з Маріуполя” на лівому березі Дніпра, він і зараз працює. Він обслуговує близько 2,5 тисяч біженців щодня”, — розповів Кирило Долімбаєв.
2 липня Кирило відкрив простір для соціального захисту та психологічної підтримки переселенців і військових — “Little Mariupol”. 
Кав’ярня — перше, що бачать відвідувачі, коли сюди приходять. За словами Кирила, це теж елемент соціально-психологічної реабілітації.
“Коли переселенець або військовослужбовець приходить, в першу чергу потрапляє в кав’ярню. Ми можемо там за чашкою кави зрозуміти його потреби. Може бути психологічна допомога, яка тут надається безкоштовно, або юридична”, — каже Кирило.
Під час останнього тотального  відключення електрики у кав’ярні перебували понад 50 людей, — каже власник кав’ярні, переселенець з Маріуполя, Володимир Лихачов.
“У нас генератор був заправлений. Одразу зреагували: закупили воду, закупили паперові стакани, всі необхідні інгредієнти. Бо прогнозували, що буде великий потік клієнтів, яким треба буде обігрітися, випити чашку гарячого чаю, кави. Було світло, було тепло, була електрика”, — розповів Володимир. 
За словами Кирила Долімбаєва, Вільний простір буде розширюватись. В планах — відкрити крамницю з товарами, які виробляє релокований бізнес. 