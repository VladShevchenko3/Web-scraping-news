У Рівному волонтери роздають гарячі обіди для тих, хто у скруті

Крістіна Лапікоцька
Ольга Верещук

 
Олег Листопад раніше працював кухарем у польському ресторані. Зараз чоловік готує їжу для нужденних. На недільний обід Олег приготував тушковану картоплю.
"У суботу дівчата приходять, роблять заготовки: нарізають картоплю, цибулю, моркву, щоб усе було готове на неділю. У неділю ми приходимо і так розраховуємо, щоб було готове на 14:00, щоб привезти людям і воно все гаряче було, воно аж парує", — говорить кухар Олег.
Два роки тому рівнянка Світлана Кириліна вирішила допомагати людям та організувала безкоштовне харчування для нужденних. Розповідає, що раніше готувала такі обіди разом з чоловіком на власній кухні, зараз охочих допомагати збільшилося. 
"На ті часи були дуже сильні морози й ми вирішили робити чай та бутерброди. Винесли сюди перший раз, щоб вони поїли, а потім вони одне одному переказували. Кожну середу та неділю ми їх годували, це буквально рік, як ми годуємо один раз на тиждень", — волонтерка Світлана Кириліна.
 
Рівнянин Роман Дуда отримав обід від волонтерів. Чоловік має житло, втім через інвалідність працювати не може.
"Дуже вдячний, я вже другий рік приходжу кожної неділі. Дуже дякую Світлані й усім за таку підтримку нас, малозабезпечених, що не можуть собі дозволити навіть такого обіду. Лікував анемію, Світлана допомогла два рази ліки купувати, щоб курс лікування пройшов. Після інсульту у мене ліва сторона — рука і нога практично не працює", — каже рівнянин. 
Волонтерка Світлана Кириліна розповідає, що вони намагаються урізноманітнити страви, якими пригощають людей, а продукти для їх приготування приносять рівняни. Щотижня на сторінці 
 у Facefook публікують перелік необхідних продуктів. 
"Є такі, що вже два роки нам допомагають, є такі, що півтора року. Картоплю, овочі, фрукти, солодощі, ковбасу — усе нам привозять", — говорить Світлана.
Волонтери й надалі роздаватимуть гарячі обіди пенсіонерам, бездомним та людям з інвалідністю. Нужденні можуть отримати їх щонеділі о 14:00 у сквері навпроти пивзаводу. 