У Львові встановили контейнери для бляшанок, з яких роблять окопні свічки

Наталія Карнаух
Ольга Дейнека

Окопні свічки для військових виготовляють педагоги і діти Центру творчості Галичини. 
"Технологія дуже проста – потрібні бляшанки невеликі, тому що свічка повинна поміститися у кишеню, віск, парафін і картон", — каже керівниця Центру творчості дітей і юнацтва Галичини Надія Савко.
Такі свічки військові використовують, аби сушити бліндажі, ними можна опалити невелике приміщення, підігріти або приготувати їжу. Для того, щоб долучити більше людей до виготовлення окопних свічок, у Центрі творчості дітей та юнацтва зняли відеоінструкцію, яку розмістили у своїх соцмережах.
"Окопні свічки ми робимо в кожному гуртку нашого закладу. І на зараз вже передано більше тисячі свічок на Схід", — каже Надія Савко.
Аби допомогти волонтерам, які роблять окопні свічки, у Личаківському районі Львова встановили 10 контейнерів для збору бляшанок. Комунальне підприємство "Львівспецкомунтранс" розмістило контейнери на вулиці Барвінських, 16, Лисенка, 32, Мучній, 32, Юрія Руфа, 5; Ніжинській, 9, Парфановичів, 3, Пісковій, 17, Смольського, 7, Черемшини, 6, Чернігівській, 7. Там можна залишати чисті та сухі банки від горошку, кукурудзи чи корму для тварин.
"Вони мають бути обов’язково помиті від різних залишків, які там були після цього. Вони будуть передаватися волонтерам, на складах зберігатися і з них будуть виготовляти ці свічки", — каже головний інженер комунального підприємства Микола Стебельський.
Якщо проєкт буде вдалим, спецконтейнери для бляшанок розмістять і в інших районах Львова. 
 