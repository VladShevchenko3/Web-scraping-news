"Війна, що нас змінила": у Хмельницькому відкрилася виставка школярки-волонтерки

Неля Шпулак

Писати картини про війну Аліна почала ще за два тижні від початку повномаштабного вторгнення Росії в Україну. На запитання: "Чому?", відповідає — через внутрішній неспокій. Так народилась картина, яка в подальшому отримала назву «24.02.22» і стала першою з серії «Війна, що нас змінила».
"Спочатку вона була у таких бордових темних кольорах. І тільки десь за місяць я зрозуміла, вона дуже підходить, її потрібно зараз модернізувати і додати декілька деталей. Свій стиль я вибудовувала в художній школі, сама дивлячись на інших авторів. Я просто пишу так, як мені зручно, і так, як мені подобається", — каже Аліна Стебло.
Двадцять робіт своєї першої персональної виставки про війну юна художниця показала глядачам у День Святого Миколая. Каже, мріє, щоб діти ніколи не знали, що таке війна. Домінуючими на картинах є жіночі образи в червоно-чорних кольорах.
"Червоно-чорні кольори в цій серії робіт притаманні через те, що для мене особисто українці під час військового стану, під час боротьби – це тільки червоно-чорний прапор. Він асоціюється з цією боротьбою. Тому вони, напевне, й переважають в цій виставці", — говорить юна художниця.
Мати Аліни Леся Стебло розповідає: роботи є дзеркалом душі та морального стану дочки в той чи інший період війни в країні.
"Я думаю, що війна її змінила так само, як і нас усіх. Вона ранила її душу, вона викликала якісь емоції. Вона дала можливість задуматися над тим, що нас чекає далі, що вона, як молода дівчина, може зробити для своєї країни.Вона побачила трагедії дітей, трагедії сімей, трагедії цілих міст і сіл. І мені дуже щемно і дуже приємно, що вона не залишається байдужою в цій ситуації", — каже Леся Стебло.
Аліна є випускницею Хмельницької художньої школи та волонтеркою ГО "Захист - об'єднання волонтерів". Її перша художня виставка — благодійна. Донати відвідувачів підуть на допомогу військовим Сил спеціальних операцій.
"Звичайно я дуже пишаюся тим, що ця виставка має благодійну мету, що в молодому віці моя дитина має свою активну громадянську позицію. Я вважаю, це формує її світогляд, її як громадянку України", — каже Леся Стебло.
Підтримати Аліну прийшли волонтери, друзі, родичі, а також педагоги Хмельницької гімназії №1 імені Володимира Красицького, де навчається дев’ятикласниця.
"На прикладі Аліни, мабуть, ми бачимо, як стають справжніми молодими активними громадянами України. Ми пишаємось тобою, твоїми досягненнями , такими кроками", — каже Святослав Ратушняк.
Особливим гостем на виставці був 86-річний прадідусь Аліни. Василь Миколайович каже, дуже зворушений талантом правнучки, яка на картинах показала свій біль за Україну.
"Я в захваті від того, що правнучка здатна то втілити. А по часу вона буде ще удосконалюватися", - говорить прадідусь юної художниці.
Виставку планують зробити пересувною і показати її у різних містах України та за кордоном. Роботи художниця не продає. Мріє, аби вони залишилися як спадок у майбутніх поколінь і нагадували про пережите нею під час війни.