"У мене волоссячко відросте, а хлопцям треба допомогти". 9-річна прикарпатка обрізала коси, щоб зібрати гроші для ЗСУ

Діана Яців
Каріна Борисевич

Свою косу Дарина відрощувала все життя. Але коли побачила в новинах, як діти з різних куточків України допомагають ЗСУ, вирішила зробити свій внесок у перемогу.
"Спершу я хотіла якийсь тепловізор придбати для солдатів. Тато сказав, що тепловізор ніхто не просив, а зараз — холодно. Він ще на початку зими говорив, що треба пічку військовим", — каже 9-річна волонтерка.
Дарина Перхулин волонтерить майже від початку великої війни. Школярка 
 на благодійних ярмарках. Лише за останній місяць дівчинка назбирала 20 тис. грн Усі гроші вона віддала на потреби ЗСУ.
"Ще я робила ангеликів-охоронців, щоб вони могли собі їх поставити. Малювала малюнки, щоб бійці знали, що перемога буде швидко. Мандарини та цукерки ставила. Вони мені дякували й казали, що я — молодець", — розповідає дівчинка.
До перукарні школярка прийшла разом із мамою. Спершу дівчинці вирівняли волосся та виміряли його довжину. А за кілька хвилин Дарина — вже з новою зачіскою. Їй відрізали 50 см волосся.
"Десь кілограм волосся скинула. Мені стало легше. Я тепер можу із розпущеним волоссям ходити. Ще й допоможу", — ділиться враженнями дівчинка.
Мама дівчинки Ірина Перхулин каже, обрізати коси для її доньки було свідомим рішенням. Жінка пишається вчинком Дарини.
"Нам сказали, що умова — це відрізати 50 см. Вона погодилася. Сказала: "Мамо, у мене ще волоссячко відросте, хлопцям — холодно і їм треба допомогти". Чоловік часто їздить на Схід, і вона бачить, чого не вистачає. Відповідно, Дарина вирішила заробляти гроші", — говорить Ірина Перхулин.
За своє золотисте волосся дівчинка може отримати понад 5 тис. грн. За ці гроші Дарина планує придбати військовим автономну пічку. Вже дві буржуйки родина Перхулин передала на фронт.