Харківські волонтери роздають подарунки новим власникам безпритульних тварин

Альона Рязанцева

Кіт Кіборг — один з тих, хто шукає нову домівку. До притулку його привезли влітку з Північної Салтівки, говорить речниця "Центру поводження з тваринами" Ольга Голубєва.
"У нього було уламкове поранення. Рана була різана, вона була досить стара, пішли вже некротичні процеси. На жаль, єдиний вихід врятувати життя коту — це ампутувати лапу", — розповідає історію Кіборга Ольга.
У притулку для тварин зараз живе 70 котів. Нині температура у вольєрах не перевищує 15°C, а коли настануть морози, то вона впаде майже до 0, говорить Ольга.
"Рахунки за опалення просто величезні. Якщо торік опалювати "Будиночок котів" для нас не було проблемою, то в цьому році, на жаль, ми не зможемо підтримувати нормальну температуру для утримання кицьок", — каже речниця притулку.
Люди, які зголосяться забрати кота чи кішку додому, отримають 3 кг корму та іграшки для тварини, каже координаторка Харківського товариства Червоного Хреста Наталя Спесивцева. Подарунки приготували волонтери цієї організації разом з командою Save Pets of Ukraine.
"Зараз важкі часи, а це все ж таки економія. Цього корму повинно вистачити десь на місяць на тваринку. А також наші водії готові відвезти тварину новому господарю", — говорить Наталя.
За словами Спесивцевої, до кінця листопада планують завезти до притулку 70 пакунків з подарунками.