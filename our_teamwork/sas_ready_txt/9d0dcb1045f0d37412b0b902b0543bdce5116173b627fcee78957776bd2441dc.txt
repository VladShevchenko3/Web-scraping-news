Каші, енергетичні суміші, свічки, сітки: на Житомирщині дві волонтерки організували майстерню, щоб допомагати військовим

Антоніна Тугас
Таміла Бутко

За словами волонтерки, в майстерні виготовляють каші швидкого приготування, горіхово-фруктові суміші, енергетичні батончики, трав'яні чаї, медові смузі з імбиром та лимоном, окопні свічки та маскувальні сітки. Розпочалося все з окопних свічок.
"Онук їв суміш в металевих банках, і я їх всі збирала, – розповідає Людмила Воробей. – Планувала зробити органайзер для чоловіка у гараж. А коли побачила, що заливають їх воском і роблять свічки, запропонувала своїй подрузі Наталії разом їх робити. Ми зібрали свої гроші. Закупили парафін. Я принесла віск. І ми почали це робити".
"Починали ми взагалі лише робити окопні свічки і плести сітки, – каже волонтерка Наталія Тодоренко. – Розповіли про це в інтернеті і у нас з'явилися помічники. Нині тут практично щодня є до десяти людей. А у вихідний день до двадцяти людей приходять. Почали нам фінансово допомагати, і ми розширили своє поле діяльності. У нас у всіх одна мотивація – ми всі хочемо перемоги. Розуміємо наскільки важко нашим захисникам".
Майже за два місяці роботи волонтерки відправили на передову більше пів тисячі окопних свічок. І вже пару сотень підготували до відправки.
Людмила Воробей каже, що свічки роблять для будь-яких потреб військових: для освітлення й для обігріву бліндажу. А також на них можна розігріти чи приготувати їжу.
 Наприклад, каші, які роблять волонтерки, каже Наталія Тодоренко.
"Ми робимо каші солодкі і несолодкі. Ось у цій каші у нас вівсяна крупа змелена, сухе молоко, горіхи, суха морква, зелень сушена, спеції. Суміш заливається кропом, дві хвилини – і каша готова", – розповідає Наталія.
Волонтерки кажуть, що все, що вони роблять для фронту, це внутрішня потреба і відчуття своєї дотичності до загальної справи наближення Перемоги.
"І знаючи, що вони там в окопах сидять холодні, а ми відправили їм трохи тепла, стає якось легше, спокійніше від того, що ми участь беремо, – каже Людмила Воробей. – Тил повинен бути міцний, щоб перемогти ворога".