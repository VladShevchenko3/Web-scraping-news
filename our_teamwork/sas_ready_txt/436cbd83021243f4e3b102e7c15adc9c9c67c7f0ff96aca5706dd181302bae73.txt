5 тонн книжок — на макулатуру: бібліотека у Рівному підсумувала збір літератури російською мовою

Валентина Гордич

Книги, видані мовою країни-агресора, в обласній бібліотеці для молоді почали збирати з червня. Такі видання приймали в усіх відділах закладу.
Рівняни приносили переважно літературу радянських часів – художню та пропагандистську, йдеться в повідомленні.
За червень-листопад зібрали п'ять тонн книг російською мовою і здали їх на макулатуру. 
"Завдяки цьому отримали понад вісім тисяч гривень, які передали на потреби наших захисників. Зокрема, крайній раз благодійну допомогу перерахували на купівлю генераторів для одного з підрозділів на Донеччині", — відзвітувала директорка обласної бібліотеки для молоді Світлана Патрикей.
 
Також вона зауважила, що з початку повномасштабного вторгнення у бібліотеці запустили кілька ініціатив на підтримку ЗСУ. Зокрема, виготовляли енергетичні батончики, окопні свічки та в’язали шкарпетки.
Горіхи та сухофрукти, вовняні нитки та парафін для цих виробів продовжують збирати у закладі.
 