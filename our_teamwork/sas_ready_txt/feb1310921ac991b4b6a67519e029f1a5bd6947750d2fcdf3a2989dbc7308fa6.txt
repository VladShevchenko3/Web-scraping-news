Для лучанина-прикордонника волонтери за два дні зібрали гроші на тепловізор

Богдана Шевчук

Суспільному Софія Співачук розповіла, що 24 лютого прокинулася від того, що почула, як тато-прикордонник збирає речі. Нині він боронить Україну на східному напрямку. Донька каже: спілкуються з татом телефоном, за весь час повномасштабної війни додому він приїжджав лише раз. 
Мама Софії – Анна Співачук працює ортодонтом у стоматології. Половину робочого дня вона у клініці, решту часу – волонтерить в гуманітарному штабі "Ангар", де очолює медичний відділ. 
Дружина прикордонника опрацьовує запити підрозділів сил оборони, ліки потім передають в місця їхньої дислокації. Частину препаратів та медобладнання — у лікарні та госпіталі. 
Жінка говорить, що волонтерство допомагає пережити всі події, які відбуваються в її родині: "Сидячи вдома – це дуже важко. Плюс працюючи, розумієш, що ти щось робиш, щоб наблизити нашу перемогу. Тому всі, побачивши пост, долучилися і ми зібрали на тепловізор".
Донька військового Софія каже: за час повномасштабної війни, в Ангарі зібрали гроші  на десятки тепловізорів для різних підрозділів, нині закривши збір на тепловізор для її тата, волонтерки продовжують приймати донати на дрони та десять автівок.
За час повномасштабної війни в гуманітарному штабі "Ангар" зібрали понад 50 мільйонів гривень, – розказала керівниця Ольга Валянік. 