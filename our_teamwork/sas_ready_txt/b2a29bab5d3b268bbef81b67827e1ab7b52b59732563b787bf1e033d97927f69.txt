Кутя на передову. Волонтери з Угринова на Франківщині готують для воїнів різдвяні смаколики

Маріaна Басалига
Василь Скрипка

Волонтери готують страву у вигляді сухих заготовок, які потрібно лише залити окропом. Процес приготування куті організували у приватному будинку. Сьогодні над стравою працюють приблизно 10 людей. 
Галина Селепій подрібнює горіхи. Їх та інші продукти закуповують чи отримують від небайдужих людей. Жінка розповідає, що й учні місцевої школи допомагають. На трудовому навчанні вони товкли горіхи й приносили вже почищені.
Ми вже безпосередньо їх тут підсушуємо трохи. Хтось вдома підсушує і одразу передає. Якщо в нас лишиться пшениця, то ми однозначно будемо доробляти кутю навіть, якщо вже різдвяні свята пройдуть. Вона так само є поживною і десертом може для хлопців бути", — розповідає Галина Селепій.
Підсушені горіхи, пшеницю, мак, цукор та мед волонтерки розфасовують у спеціальні пакети. Цим процесом займається Валентина Доцяк. Жінка розповідає, що найбільша потреба — саме у людській праці.
"На цьому процесі треба руки. Того разу ми робили, було понад тисячу пакетів. Що більше людей, то швидше воно фасується", — каже Валентина Доцяк.
У готовому пакеті куті – понад 420 грамів. Її потрібно залити окропом. Страву можна проварити 10 хвилин або ж залишити на 40, аби вона настоялася. Один пакет куті розрахований приблизно на сімох людей. Воїни на передовій 25 грудня вже куштували страву. 
Волонтерка Яна Полякова каже, смак страви нічим не відрізняється від традиційної домашньої куті.
Вона справді у нас вийшла домашня, смачна, навариста. Коли було Різдво 25 грудня і ми розробляли рецептуру куті для військових, то спробувавши, смак не відрізнявся. Заливається кип’яток, додається мед – і от смак один в один, як у домашньої куті", — каже Яна Полякова.
Ініціювала приготування різдвяного смаколика для воїнів Людмила Дорошенко. Понад пів року вона готує різноманітні страви для бійців на фронт – від традиційного борщу до грибних супів та різотто. А нещодавно волонтерка побачила серед продуктів, які їм передають люди, різдвяну кутю. Тоді й вирішила готувати цю страву. Людмила Дорошенко каже, завдяки куті воїни на передовій зможуть відчути хоча б трішки свята.
"Ті, хто отримували, дуже щасливі, дякують. Мало людей святкували 25 грудня, дуже багато ще будуть відзначати. Але насправді хлопці запитували: а чому тільки на Різдво? Це такий, по-перше, енергетичний, калорійний і смачний продукт. Кажуть нам: робіть цілий рік. Дуже багато до нас звертаються волонтерів, інколи приїжджають самі воїни, часто беруть мама для сина, дружина для чоловіка. Хто звертається, тим даємо", – розповідає Людмила Дорошенко.
У пакунки волонтери ставлять також дитячі малюнки та листи, написані учнями місцевих шкіл. Везуть допомогу на різні напрямки фронту, найчастіше – до Бахмута. Загалом, за словами Людмили Дорошенко, волонтерам вдалося виготовити й передати воїнам понад тисячу порцій з різдвяною кутею. 