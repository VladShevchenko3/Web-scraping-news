Польські волонтери привезли подарунки родинам загиблих бійців Івано-Франківська

Ганна Водницька

Польські волонтери працюють в Україні від початку повномасштабного вторгнення. Славомір Дуба та Каспер Вішнєвський у перші дні великої війни допомагали евакуйовувати мирних людей з "гарячих" точок країни. Тепер турбуються про сім'ї, які втратили на війні рідних.
"В Івано-Франківську ми працюємо вже не вперше. Хочемо допомагати родичам загиблих героїв. Привезли переважно їм їжу: каші, консерви, макарони та одяг. Зараз, окрім допомоги людям, які перебувають близько біля бойових дій, потрібна підтримка й  сім'ям загиблих героїв", — каже польський волонтер Славомір Дуба.
Його колега Каспер Вішнєвський розповідає, що у 2022 році до України вони приїжджали десятки разів, адже допомога українцям — то справа честі. 
"Трохи люди нам допомагають, трохи самі організовуємося. Минулого разу ми привезли 3 тонни допомоги. Зараз трохи менше, але все одно доставили найнеобхідніше: продукти, дитячий одяг, речі першої потреби. Ми зараз маємо захистити тих, хто через війну залишився без своїх рідних", — говорить волонтер Каспер Вішнєвський.
Родини, які отримали польську допомогу, кажуть, не очікували на подарунки від волонтерів. 
"Дуже приємно, бо інколи не кожний ближній та близький розуміє, наскільки тобі важко. А тут з іншої країни стараються якось підтримувати, чим можуть! Для мене це приємно, і ми щиро дякуємо", — каже дружина одного із загиблих військових Олена Неспяк.