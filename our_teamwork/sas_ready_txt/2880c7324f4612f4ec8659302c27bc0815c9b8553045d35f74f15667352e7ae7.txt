Сумські волонтери здійснили бажання вихованців Хоружівського дитячого центру

Анна Скрипняк

Десятирічна Іванка виховується у Хоружівському центрі соціально-психологічної реабілітації. Вона бере участь у концерті для благодійників, які приїхали до центру. Говорить, що у листі до Святого Миколая просила косметику. 
За власну гарну поведінку просила косметику і дев'ятирічна Даша. Дівчинка на святі виконуватиме одразу дві ролі.
У центрі нині перебувають зо три десятки дітей. Їхній вік – від трьох до 18 років. Кожен із них долучився до підготовки концерту, розповіла директорка центру Валентина Миколаєнко.
"Ми намагаємося влаштовувати діток у сімейні форми виховання, і тому в нас одні дітки прибувають, інші вибувають. Загалом заклад розрахований на 50 дітей!, - сказала вона.
На гостей, які мають приїхати цього дня, вихованці чекають завжди. Після зустрічі - концерт від вихованців: тут і янголи, і Чортик, і Лінь, і Ябеда з Двійкою та святий Миколай.
Конкурси та фокуси для вихованців центру привезли волонтери. Щоб порадувати дітей, вони вирішили втілити їхні мрії, розповіла волонтерка Катерина Андрєєва.
"У цьому році я захотіла бути їхнім чарівником, їхнім святим Миколаєм. Всі їхні побажання, всі їхні мрії я сьогодні здійснила. Якщо говорити про грошовий діапазон, то в мене не було навіть меж. Тобто те, що дитина хотіла, те ми й придбали. Листи, які вони писали, ми виставили у соцмережі, і люди їх "купували", але я собі лишила ті листи, де грошова оцінка - понад тисяча гривень. Там і телефони мобільні, і планшети – тобто те, що хоче сучасна дитина, і конструктори. Від 100 гривень і немає межі", - розповіла вона.
Після розваг усі діти отримали подарунки, які просили в листі до святого Миколая, та солодощі.
За словами волонтерки Катерини Андрєєвої, найбільший подарунок для неї та волонтерів – це радість на обличчях дітей, бажання яких вони змогли виконати.