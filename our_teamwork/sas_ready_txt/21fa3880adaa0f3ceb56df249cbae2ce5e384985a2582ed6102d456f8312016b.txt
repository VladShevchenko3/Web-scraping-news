На Франківщині відкриють реабілітаційний центр для військовослужбовців та переселенців

Маріaна Басалига
Наталія Олексієнко

Про це Суспільному повідомив керівник громади "Вільні християни" Віталій Данильченко. 
Меморандум про співпрацю Тлумацька міська рада та громада "Вільні християни" підписали 2 листопада. 
За словами міського голови Тлумача Ігоря Петрука, згідно з документом громада бере в оренду 2 га землі в селі Гринівці. Там встановлять модульне містечко на 45 сімей. А також відремонтують будівлю колишньої сільради, де облаштують реабілітаційний центр.
"Вони готові вкласти гроші для облаштування реабілітаційного центру для військовослужбовців і переселенців. Ця потреба є нагальною і на сьогодні актуальною, бо багато людей мають травми як фізичні, так і моральні", — каже Ігор Петрук.
Керівник громади "Вільні християни" Віталій Данильченко розповідає, що проєкт фінансують фонди з Великої Британії та США. Перший транш – 1,6 млн доларів – використають на проведення комунікацій, внутрішніх робіт та закупівлю меблів. Решту грошей — на харчі для мешканців центру та зарплату працівників.
Вартість цього проєкту складає 3,5 млн доларів. Строки виконання – від трьох до шести місяців. Спочатку ми починаємо з 1 млн 650 тис. доларів, тому що є незакінчене будівництво. В принципі, це — оздоблення, електрика. Більш масштабні проєкти – там є питання по документації, бо ми не взяли всю земельну ділянку, яка є наразі вільна", — каже Віталій Данильченко.
В реабілітаційному центрі облаштують бомбосховище. Також там пробурять свердловини для води, встановлять сонячні панелі та вітряки. Віталій Данильченко каже, перші відвідувачі центру зможуть заїхати в нього вже у березні 2023 року.