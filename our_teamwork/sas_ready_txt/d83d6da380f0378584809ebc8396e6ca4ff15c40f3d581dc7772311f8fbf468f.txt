Зібрали майже 37 тисяч гривень для ЗСУ: учні Чуднівського ліцею на Житомирщині організували благодійний ярмарок

Оксана Ковальчук
Людмила Семенюк

За її словами, такі доброчинні акції започаткували в ліцеї ще в 2014 році і вони тривають і під час повномасштабної війни з Росією.
“Упродовж року ми неодноразово відправляли на фронт теплий одяг, шкарпетки, консервацію, солодощі, засоби гігієни, а також окопні свічки, виготовлені нашими учнями й вчителями. Щоб зібрати ще більше коштів для потреб українських захисників, у фоє ліцею влаштували благодійний ярмарок, до якого традиційно долучилися школярі разом із батьками. Вдома вони приготували й принесли на продаж великий асортимент тортів, пирогів, тістечок, піци, трубочок з кремом та інших смаколиків. Домашню випічку охоче розкуповували діти, вчителі та відвідувачі ярмарку. Також тут можна було придбати картини, іграшки та листівки, зроблені власноруч учнями. Ми дякуємо всім учасникам заходу за активність і патріотизм”, – каже Таміла Мастюк.
 
Благодійний ярмарок на підтримку ЗСУ ініціювала та організувала ліга старшокласників – орган учнівського самоврядування Чуднівського ліцею.
“Цю доброчинну акцію ми планували провести ще в жовтні, – каже президентка ліги старшокласників закладу Олександра Ромашевська. – Однак щоразу виникали певні перепони: часті та тривалі тривоги, періоди дистанційного навчання і навіть повідомлення про ”замінування“ нашого ліцею. Тому дату проведення ярмарку довелося перенести на більш сприятливий період. На засіданні ліги  ми обговорили з активістами варіанти організації благодійного заходу. Одна частина учнів ліцею безпосередньо виготовляла та продавала випічку й дитячі поробки, а інша – здавала кошти в благодійну скриньку”.
 
”У багатьох учнів ліцею татусі, брати та інші родичі нині захищають Україну від агресора, – каже секретарка ліги старшокласників Чуднівського ліцею Анна Решетар. – І дитяча підтримка дуже важлива для воїнів. Долучаючись до таких благодійних заходів, ми теж намагаємося допомогти бійцям якнайшвидше здолати ворога. Наші воїни воюють, щоб ми спокійно жили й навчалися. Діти не можуть стояти осторонь і бути байдужими до того, що відбувається в країні. Тому ліга старшокласників і надалі організовуватиме доброчинні акції на підтримку ЗСУ“.
 
 
На благодійному ярмарку вдалося зібрати майже 37 тисяч гривень, які передадуть на  потреби Збройних сил України.
 