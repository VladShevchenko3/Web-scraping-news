На Львівщині приватне підприємство безплатно виготовляє пічки для ЗСУ

Катерина Садловська
Іванка Дусько

До повномасштабного вторгнення Росії на підприємстві виготовляли каміни та топки, тепер окрім основної діяльності створюють та передають пічки для військових на схід. Металеві листи ріжуть згідно з проєктом, який розробили інженери. На наступному етапі деталі згинають.
Зігнуті частини пічки відправляються на зварювання. Згодом пічки фарбують спеціальною фарбою, яка не виділяє токсини під час нагрівання, пакують та відправляють на Схід.
"Зазвичай звертаються військові з різних типів військ, від ППО до піхоти і запити в них дещо диференціюються. Якщо не більшу якусь частину, на більшу кількість осіб, це може бути велика піч, проте в основному йде мова про менші печі", — каже співвласник підприємства Борис Гаврилів.
Вага однієї такої пічки близько 12 кілограмів.
 "Основною ідеєю було зробити максимально доступну піч, щоб бійці дуже швидко її зібрали і розібрали. У комплекті йдуть усі необхідні інструменти, не потрібно їх шукати, тому що вони є комплектні і збираються буквально за 15-20 секунд і розбираються ідентично, що є дуже важливо для мобільності під час військових якихось дій", — розповів менеджер з продажу Ярослав Лойченко.
Впродовж тижня підприємство виготовляє близько 50 таких пічок. Матеріали купують за власні гроші, тому при запиті просять необхідні документи, щоб переконатись, що пічка дійсно потрапить до військових.