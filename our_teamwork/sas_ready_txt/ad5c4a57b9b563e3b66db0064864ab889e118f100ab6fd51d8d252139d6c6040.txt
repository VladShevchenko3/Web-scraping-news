Жителі Радомишльської громади зібрали гроші та передали на фронт два тепловізори для воїнів ЗСУ

Олена Слободенюк

За її словами, запит на тепловізор надійшов від їхніх земляків, які зараз воюють за Україну на бахмутському напрямку.
"Ми постійно допомагаємо нашим воїнам. До цього ми проводили більш локальні заходи зі збору грошей, масовий захід у нас був лише один. Тому наш відділ культури запропонував і відділ освіти підтримав ідею організувати масштабний різдвяний марафон, який проходитиме по усій нашій громаді. Ми дуже хотіли встигнути зібрати до нового року 100 тисяч гривень на тепловізор для бригади одного з наших земляків, який воює на бахмутському напрямку", – каже Ірина Жарук.
Зранку 25 грудня організатори марафону разом з дитсадками, школами Радомишля, старостатами та іншими учасниками зібралися на центральному майдані Радомишля на великий різдвяний ярмарок.
"Був дощ, пролунала повітряна тривога, але це не завадило нашим громадянам, – говорить очільниця відділу культури. – Вони відвели дітей в укриття, а самі сказали, що беруть відповідальність за своє життя на себе і лишаються на ярмарку далі. За дві години ярмарку абсолютно неочікувано для нас нам вдалося зібрати понад 120 тисяч гривень. Це значно більше, ніж ми початково планували. Це гроші не лише з ярмарку, а й з наших старостатів, кожен з яких проводив 25 грудня різні заходи у себе. І ми дуже вдячні кожному з наших жителів, хто долучився до збору грошей".
Після ярмарку в Будинку культури провели аукціон, під час якого знову оголосили повітряну тривогу, тому аукціон продовжили вже у форматі онлайн. Серед лотів були старовинні речі від колекціонера Олексія Шереметьєва, футболка клубу "Манчестер Сіті" з підписом футболіста Олександра Зінченка та футболка з підписами гравців футбольної збірної України. У музеї проводили майстеркласи для дітей, де батьки могли зробити благодійний внесок, а в старостатах у цей час проводили концерти. Великий концерт влаштували і у самому Радомишлі.
"Наступного дня ми підрахували і зрозуміли, що зібрали вдвічі більше, ніж спочатку планували – понад 230 тисяч гривень. Тому ми вирішили купити два тепловізори. Наші волонтери, староста, а також один із депутатів облради допомогли знайти продавців, які продали нам тепловізори із суттєвою знижкою, фактично, по собівартості. Ми заплатили за два прилади 183 тисячі 600 гривень, а решту грошей віддали двом нашим місцевим волонтерам, які зараз проводять збори на амуніцію та авто для військових", – каже Ірина Жарук.
 
За її словами, обидва куплені тепловізори, один з яких – із дальноміром, місцевий волонтер разом із головою громади Володимиром Тетерським 29 грудня відвезли під Бахмут.
"Там на різних позиціях є двоє хлопців-військових із нашої громади – Юрій та Іван. Крім замовлених тепловізорів, їм також повезли смаколики, тактичні аптечки, турнікети і ще деякі речі, які просили наші хлопці. Такий момент – дружина одного із наших військових, яким ми везли тепловізори, всю ніч ліпила вареники, аби передати їх чоловікові з рідної землі. Також скажу, що возили все це на мікроавтобусі, який нам нещодавно у якості гуманітарної допомоги передало німецьке місто Ліндлар, з яким ми зараз активно розвиваємо співпрацю", – розповіла Ірина Жарук.
 
 