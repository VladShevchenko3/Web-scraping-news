"Найтепліший день донора": у Житомирі донори зібрали для хворих дітей 30 літрів крові

Володимир Шолдрук
Олена Слободенюк

У Житомирі акція "Найтепліший день донора" проходила в обласному центрі крові. Всі охочі могли здати кров для хворих дітей та передати їм подарунки. Людей у центрі крові зустрічала команда волонтерів "ДонорUA".
"Мета акції – збір крові і привернення уваги до постійної потреби в крові для дитячих відділень. І взагалі – до того, що кров в Україні зараз дуже потрібна. У Житомирі акція проходить 21 грудня, а взагалі – у цей різдвяний святковий тиждень вона проходить по дев'яти містах України", – каже волонтер Андрій Магалецький.
Юлія Андрусович вперше прийшла здати кров – каже, що захотіла підтримати хворих дітей.
"Діти – це наше все, це наше майбутнє. В складний час ми маємо допомагати їм хоч якось", – говорить Юлія.
"Я побачив акцію "Найтепліший день донора" і вирішив допомогти нашим діточкам, – каже донор Микола Климчук. – Буду радий, якщо моя кров допоможе нашим дітям".
Не всі люди, які приходять у центр крові, можуть здати кров.
"Можуть бути протипокази – як тимчасові, так і постійні. Тимчасові – це якщо ви вживали алкоголь упродовж 48 годин до донації або вживали жирну їжу за 24 години до донації. Так само можуть бути тимчасові протипокази, якщо впродовж останніх двох тижнів людина хворіла на вірусну інфекцію чи вживала якісь лікарські засоби. На сьогоднішній день ті донори, які звернулися, щоб здати кров, протипоказів не мали", – розповіла завідувачка відділу заготівлі крові Алла Котюк.
Під час цієї акції кров для хворих дітей здали більше 30 людей.
"Донор для мене – це допомога людям, які потребують крові, трамбоцитів, плазми", – говорить донорка Аліна Дейнека.
"Всі компоненти, які були заготовлені за сьогоднішній день, будуть передані для використання для дитячих відділень. Запаси на сьогодні для невідкладної допомоги наявні. Але у нас є щомісячна додаткова потреба для Збройних сил України від міністерства охорони здоров'я", – розповіла медична директорка обласного центру крові Алла Островська.
Що відомо