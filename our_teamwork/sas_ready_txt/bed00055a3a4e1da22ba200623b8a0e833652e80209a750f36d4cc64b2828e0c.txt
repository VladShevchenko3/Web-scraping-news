Долучаються викладачі і випускники — в черкаському університеті зібрали допомогу бійцям

Оксана Швед
Наталія Старинець

 
 
Устілки, теплі рукавиці та три бензопили приніс до пункту збору колектив навчально-наукового інституту економіки і права. 
Його директор Євгеній Кирилюк зазначив: його колеги до збору грошей на необхідне для військових долучилися охоче.
 
 
"Коли ми кинули клич серед викладачів, то розраховували, що буде десь на три бензопили. Але викладачі долучили до збору своїх батьків, рідню, сусідів, і так вийшло, що ми назбирали більшу суму, ніж планували. Тому ми придбали ще й теплі устілки і хімічні рукавиці", — розповів він.
Хімічні грілки для рук і ніг приніс проректор із наукової та інноваційної діяльності університету Олександр Спрягайло.
"На них збирали науково-дослідна частина, навчально-методичний відділ та відділ кадрів", — зазначив він.
 
 
Близько сотні газових балончиків придбали працівники інституту української філології та соціальних комунікацій. За словами його директорки Оксани Іванченко, на цьому зупинятися не збираються:
"Нехай там хлопцям буде як готувати їсти. Хай вони, звісно, не знадобляться, але про всяк випадок нехай будуть". 
 
 
До збору допомоги для військових долучилися і випускники закладу, розповіла голова студради Євгенія Лядецька.
"Налобні ліхтарики, термобілизна, пальник, термоси. Все це приніс наш випускник Олексій Єгоров, який вкотре доєднався до нашого благодійного збору ", — зазначила вона.
 
 
Усе, що вдалося придбати, передадуть бійцям батальйону "Карпатська Січ". За словами проректора Олександра Спрягайла, із ним заклад співпрацює із 2014 року. 
"Багато наших земляків із Черкас і Черкаської області там несуть або несли службу, частина з них є нашими студентами, випускниками. На жаль, є і загиблі з Черкащини", —пояснив він.
 За словами ректора Олександра Черевка, допомагають освітяни не лише таким чином:
"Також проводимо благодійні аукціони. Робимо це на постійній основі".
Крім того, додав він, допомагають переселенцям, які живуть у Черкасах.  