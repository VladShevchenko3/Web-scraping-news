Свічки, ліки та саморобний літальний апарат: з Луцька відправили допомогу для військових у Бахмуті, Херсоні й Одесі

Лариса Літвицька

Це перша відправка цього року, – розповіла Суспільному керівниця благодійного фонду Лариса Новосад.
З її слів, щоразу везуть чимало адресних посилок. Медикаменти, які зібрали волонтери Німеччини, нині відвезуть у лікарні. Усього –  майже сотня ящиків.
"У цих коробочках знаходиться медицина на госпіталі міста Херсон і Одеси. Якщо нам кажуть, що потрібні газові грілки, окопні свічки, то їх у машину може поміщатися до 1000 штук і їхати однозначно на схід. Це наші сухпайки, які ми робимо. Вони йдуть на "нуль", – каже лучанка.
На запити військових намагаються реагувати одразу. Зі слів Лариси Новосад, найбільше бійці потребують теплого одягу та речей: спальники,
термобілизну,
теплі гумові чоботи.
"Кожна машина – це щонайменше 5 ящиків медицини. Це протизастудні, проти грипу, противіруски.
Ті хлопці, які горять не раз, не два, телефонують нам і терміново просять, щоб ми долучилися до збору теплого змінного одягу, теплих курток", – говорить жінка.
Волонтерка Олександра Лисак цього разу збирається вирушати на південний напрямок. Перед цим була поїздка у Бахмут, де в ролі помічниці Святого Миколая роздавала подарунки дітям. 
Ми їздили до цивільного населення і розвозили продуктові набори. Люди дуже просили води, бо ми їм привозили крупи, тушонки, такі спеціальні набори з олією. Але вони попросили води. Їм немає навіть на чому каші зробити", – сказала волонтерка.
Серед речей, які везуть волонтери, – саморобний літальний апарат. Його змайстрував волинський умілець, – розповів волонтер Андрій Пудлик, який неодноразово возив допомогу на передову.
За допомогою цієї пташечки можна відстежити бойові позиції ворога. Пташечка, генератори, фільтри для очистки води підуть на південний напрямок. Решта – одяг, продукти, амуніція, піде на східний напрямок", – говорить волонтер.
На кожну поїздку на передову на пальне потрібно в середньому 15 тисяч гривень. Зі слів Лариси Новосад, допомога кожного українця є важливою. Додає: не підбивала підсумків про волонтерську допомогу за рік, що минув, порахує усе, коли буде перемога.