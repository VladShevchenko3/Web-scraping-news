Малює для ЗСУ: у Львові 9-річна волонтерка вдруге передала гроші на бронежилети

Катерина Садловська

Соломія Галан — одна з найменших волонтерок, яка допомагає підприємству, що відшиває бронежилети безплатно. Щоб зібрати гроші, дівчинка почала малювати картини. Їх Соломія з мамою виставляє на благодійному аукціоні. Спершу волонтерці вдалося зібрати 6000 гривень. Цю суму вона передала Львівському оборонному кластеру.
Бронежилет, виготовлений завдяки першому донату дівчинки, уже допомагає воїнові окремого батальйону 129-ї окремої бригади ТрО Збройних сил України. Бійці батальйону захищають Миколаївську та Херсонську області.
Цього разу для продажу робіт волонтерки також організували аукціон. Серед розіграних картин – "Пес Патрон" та "Кіт ЗСУ". Соломія змогла зібрати 21 тисячу гривень. З них 18 тисяч віддала Львівському оборонному кластеру, ще три планує скерувати на придбання термобілизни.
Мама дитини та волонтерка Лілія Галан розповідала, що батько Соломії захищає Україну на передовій. Тож дівчинка вирішила допомогти українським воїнам.