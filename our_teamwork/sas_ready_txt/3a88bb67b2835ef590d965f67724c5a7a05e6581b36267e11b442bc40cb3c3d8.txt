"Олені Святого Миколая" закінчили тур Харківщиною: куди поїдуть далі

Альона Рязанцева
Юлія Токар

18 січня волонтери вперше приїхали у Близнюки. На свято прийшов 5-річний Назарій. Він разом з матір'ю та старшим братом на початку повномасштабного вторгнення приїхав з Харкова.
"Старший син, звичайно, дуже багато замовив у Святого Миколая. Три побажання було:  зокрема, телефон та велика колонка", — розповідає мати Назарія Ірина Баришева.
Майже півтори години артисти пускали мильні бульбашки, влаштовували фаєр-шоу та грали у руханки з дітьми. Наприкінці волонтери роздали подарунки.
Свій пакунок отримала і 14-річна Богдана з Горлівки: "Я замовляла павербанк, а мені так багато всього дісталося. Ще цукерки й шоколад".
Через повномасштабне вторгнення "Оленям Святого Миколая" довелося повністю змінити географію виїздів, говорить координаторка проєкту Євгенія Левінштейн.
"Ми не знали взагалі, чи будемо цього року щось робити як "Олені", чи ні, бо ми розуміли, що ті населені пункти, в які ми приїздили раніше, це або лінія вогню, або вони окуповані, якщо це Луганщина", — каже координаторка.
На Харківщині волонтери востаннє виступили у Близнюках. Далі "Олені Святого Миколая" поїдуть до Черкащини та Волині.