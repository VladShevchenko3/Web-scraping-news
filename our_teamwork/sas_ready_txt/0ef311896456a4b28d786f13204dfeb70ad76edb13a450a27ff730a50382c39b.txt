Майже 110 тисяч гривень зібрав для ЗСУ дитячий волонтерський клуб села Галіївка на Житомирщині

Людмила Семенюк
Таміла Бутко

За його словами, упродовж п’яти місяців учасники дитячого волонтерського клубу власноруч виготовляли сувенірну продукцію і продавали її на території Вільшанської, Чуднівської, Бердичівської та Житомирської громад.
"Жителі нашого невеликого села Галіївка, від дітей до дорослих, налаштовані дуже патріотично. З перших днів повномасштабної війни ми активно долучаємось до різноманітних акцій, які організовує Вільшанська сільська рада для надання допомоги ЗСУ, та до інших ініціатив на підтримку воїнів-земляків. Відправляємо на передову продукти, смаколики, медикаменти, гігієнічні засоби та інші речі. А наші працівники ліцею, дитсадка, сільського клубу, бібліотеки та небайдужі жителі села, яким ми щиро вдячні, готують для бійців смачні домашні страви. І це гарний приклад для молоді. З цією метою і був організований дитячий волонтерський клуб", – говорить Анатолій Снігур.
Дитячий волонтерський клуб, учасниками якого є учні 9-10 класів місцевого ліцею, організувала переселенка з Луганська, уродженка села Галіївка Надія Присяжнюк.
"Бійцям дуже важлива наша підтримка, – каже Надія Присяжнюк, – тож не тільки дорослі, а й діти стараються допомогти їм, хто чим може. Саме тому в мене виникла ідея організувати місцевих школярів для виготовлення різноманітних сувенірів та окопних свічок. У цьому мене підтримали донька та внук. Розпочинали свою діяльність наприкінці минулого літа: робили ляльки-мотанки, янголів, підвіски з українським гербом, жовто-блакитні сердечка та браслети".
 
Спочатку ці роботи діти продавали у Галіївці, каже організаторка клубу. Біля сувенірів ставили скриньку з надписом "Допоможемо ЗСУ" й за кілька днів заробили перші 12 тисяч гривень. Затим учасники дитячого волонтерського клубу освоїли техніку виготовлення ароматичних ляльок-крупинок, яких наповнювали м’ятою, мелісою, лавандою та різнотрав’ям. А напередодні новорічно-різдвяних свят почали виготовляти ялинкові іграшки та інші прикраси. 
 
Сувенірну продукцію уже їздили продавати за межі села, в населені пункти Вільшанка, Чуднів, Іванопіль, Бердичів та Житомир. 
 
 
Усі зароблені кошти щоразу передавали чуднівському волонтерові Сергію Белоненку, каже Надія Присяжнюк.
"Я співпрацюю з жителями Галіївки ще від початку повномасштабної війни, – розповідає волонтер Сергій Белоненко. – Передаю на фронт адресні посилки хлопцям з цього села, а також везу на передову у військові частини продукти від місцевих жителів. З юними волонтерами вперше зустрівся кілька місяців тому, коли мені зателефонувала Надія Присяжнюк і сказала, що діти зібрали кошти для армії. Упродовж цього часу вони декілька разів передавали мені певну суму, яка наразі вже становить сто п’ять тисяч гривень".
За словами Сергія Белоненка, на ці кошти були закуплені тепловізор, автономні пічки, запчастини для ремонту автомобілів військових. А нещодавно замовили ще один тепловізор.
 
Загалом учасники дитячого волонтерського клубу упродовж п’яти місяців зібрали майже сто десять тисяч гривень. Окрім ста п’яти тисяч, які передали безпосередньо Сергію Белоненку, ще близько чотирьох тисяч гривень витратили на закупівлю продуктів, з яких готуватимуть домашні страви для захисників.
 
"Активісти нашого дитячого волонтерського клубу – і дівчатка, і хлопчики, теж допомагають дорослим у приготуванні страв для воїнів, – говорить організаторка клубу Надія Присяжнюк. – Діти працюють після уроків, у вихідні дні та під час канікул. Я дякую їхнім батькам та вчителям за виховання справжніх патріотів України. Також дякую усім, хто допомагає нам у зборі коштів для ЗСУ. А це і педколектив та учні Галіївського ліцею, які передали нам кошти, зароблені ними під час благодійного ярмарку. Нас підтримує керівництво Вільшанської громади та села, працівники дитячого садочка, а також сільського клубу й бібліотеки, де ми збираємось для виготовлення сувенірної продукції".
Надія Присяжнюк каже, що для збору коштів використовують різні креативні ідеї. Наприклад, під час новорічно-різдвяних свят організували вертеп, який із щедрівками та колядками об’їздив населені пункти трьох громад. Тільки тоді зібрали сорок п’ять тисяч гривень.
У подальших планах дитячого волонтерського клубу "Крила надії" – виготовлення "Валентинок" із жовто-блакитними сердечками та інших сувенірів патріотичного спрямування.
|
|
|
| 