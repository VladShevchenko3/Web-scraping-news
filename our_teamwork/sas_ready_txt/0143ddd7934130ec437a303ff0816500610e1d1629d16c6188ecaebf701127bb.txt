Волонтери передали лікарям Харківського перинатального центру реанімобіль для немовлят

Ганна Цьомик
Лариса Говина

Про це Суспільне Харків розповів засновник фонду Kharkiv Help Олексій Масло.
Вартість реанімобіля — близько 70 тисяч євро. Близько двох місяців його шукали харківські волонтери разом з нідерландськими благодійниками.
"Це рідкісна автівка. І обладнання дуже коштовне. Шукали меценатів, шукали гроші. Для Харківської області запит є постійно, тому що автівки б'ються уламками. Автопарк дуже побитий", — каже Олексій.
Богдан народився передчасно із вагою майже півтора кілограма, потрапив до реанімації, розповідає його мама Галина Чоп. 
Незадовго до пологів разом зі старшою дитиною Галина ховалася у підвалі на Салтівці, потім постійно перебувала з Богданом у перинатальному центрі, поки лікарі рятували життя її сина.
"Страшно було, коли у палаті лежали, коли були постійні обстріли. Ось так виросли. Підтримували усі лікарі. Завжди. Зараз проходимо реабілітацію вже", — розказує жінка.
Автомобіль укомплектований обладнанням для реанімації немовлят, розповідає педіатр-неонатолог Інна Козакевич.
"Коли дитина потребує відсмоктування слизу із легень, можна це зробити в умовах цього реанімобілю. І це — дефібрилятор навіть з ЕКГ, якщо відбувається якась критична ситуація", — говорить лікар.
На Харківщині кількість дітей, які народжуються передчасно, збільшилася, каже директорка міського перинатального центру Світлана Коровай.
"Якщо раніше було 7-8%, то зараз десь 10% немовлят, які народилися раніше терміну. І в підвалах, навіть у метро були такі випадки, коли наші лікарі виїжджали у метро забирати немовлят", — каже лікарка. 
Цьогоріч медикам Харківщини волонтери українського фонду Kharkiv Help та нідерландського "Вітрила Свободи" передали 23 медичні машини.