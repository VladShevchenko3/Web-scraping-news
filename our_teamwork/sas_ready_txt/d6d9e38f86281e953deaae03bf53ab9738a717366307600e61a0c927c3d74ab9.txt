“Приїхали, бо там дуже стріляють”. Хаб у Дніпрі приймає переселенців з Донеччини

Анастасія Галасюк

Центр для переселенців працює з середини грудня. Тут люди, які виїхали з небезпечних районів Донеччини, можуть отримати першу допомогу: їм надають прихисток на десять днів, допомагають відновити документи та знайти житло в більш безпечних регіонах країни. 
Серед нинішніх жителів — велика родина, дванадцятеро людей. Приїхали до Дніпра з села Нове, що неподалік Лимана. Покинули рідний дім, бо селище обстрілюють російські війська.
З собою родина взяла тільки найнеобхідніші речі. Тимчасово живуть в антикризовому транзитному центрі “Затишок”. Далі планують їхати в Полтаву. 
Ще одна тимчасова жителька хабу — Наталія — з родиною приїхала з Курахового. Російська армія почала обстрілювати місто все частіше. У квартирі жінки вибило шибки та двері. Жити далі з 72-річною мамою Валентиною та дітьми шкільного віку, Дмитром та Дариною, там було небезпечно.
В хабі “Затишок” люди живуть в кімнатах на кілька людей. Переселенців також тут годують три рази на день. 
За словами комунікаційної менеджерки хабу “Затишок” Олесі Бабушкіної,  центр  створити, аби підтримати людей в перші дні після евакуації.
 
 
Засновано цей хаб за ініціативи Донецької обласної військової адміністрації. Приєдналися до проєкту ООН та низка благодійних фондів.
"Ми забезпечуємо проведення заходів психологічної підтримки, евакуація, або транспортування по місту людей, які проживають в цьому хабі", — каже координаторка благодійного фонду “Слов'янське серце” Анастасія Горбачова. 
Працівники хабу співпрацюють з шелтерами та міськими адміністраціями громад центру та заходу країни. І допомагають людям надалі переїхати до безпечніших регіонів країни. 