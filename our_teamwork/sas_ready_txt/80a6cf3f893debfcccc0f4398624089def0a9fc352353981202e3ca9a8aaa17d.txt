Різдвяні листівки, книжки та іграшки від житомирських ліцеїстів поїдуть дітям на деокуповану Харківщину

Ірина Остапчук
Тетяна Іскоростенська

За її словами, подарунки дітям із прифронтових сіл доставлять волонтери із Житомира та Чехії.
"Ми працюємо спільно із нашими чеськими друзями-волонтерами, представниками громадської організації "Дороги допомоги". Ми разом із ними є співзасновниками благодійного фонду. Опікуємося внутрішньо переміщеними людьми як на Житомирщині, так і на Харківщині. Ми допомагаємо людям, які проживають на територіях, що деокуповуються. Ми возимо туди гуманітарну допомогу", –  каже Ольга Стахівська.
Ліцеїст 10-Б класу Олексій Степанюк намалював сніговиків. Суспільному він розповів, що на створення листівки витратив близько пів години. Для малюнка йому знадобилися маркери, олівці та ручка.
"Думаю, у мене вийшов романтичний сюжет. Мої сніговички побачили один одного і закохалися. Ми маємо думати про те, що наші бійці захищають нас на фронті. І єдине, що вони хочуть, щоб ми тут були щасливими і не думали про погане. Хотілося просто побажати гарних новорічних свят своїм одноліткам і всім дітям, які цього хочуть", – сказав Олексій Степанюк.
Інший учень ліцею Лев Танський також приєднався до збору подарунків. Він створив власну авторську листівку, в якій висловив бажання у наступному році навчатися у мирній країні.
"Я написав, що бажаю усім нам, щоб нарешті закінчилася ця війна. Бо через неї діти, які живуть у прифронтових містах, не мають можливості повноцінно навчатися і взагалі існувати. І це дуже погано", – сказав Лев Танський.
За словами директорки Наукового ліцею Житомирської політехніки Наталії Венцель, різдвяні подарунки і листівки підготували десятикласники та одинадцятикласники.
"Це діти, віком 15, 16 та 17 років. Вони їх самі  малювали, самі ідею народжували, самі матеріали шукали. Такі, щоб радісними були, щоб настрій святковий створювати. І до Святого Миколая, і до Різдва. Мені здається, що їм це вдалося. Діти, батьки, вчителі, – всі потроху приносили", – сказала Наталія Венцель.