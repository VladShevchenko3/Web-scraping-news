Сумські волонтери освоїли сучасні технології з промислового виготовлення маскувальних сіток

Ігор Стрельцов
Юлія Марковська

Волонтерський цех у Сумах зібрав близько 20 майстринь, які безоплатно працюють, виконуючи замовлення хлопців, що тримають оборону на "нулі". 
Виробництвом маскувальних костюмів для снайперів, говорить волонтерка Алла Коробка, займається з травня минулого року. "Майже кожна "Кікімора" в нас іде під замовлення, є особливості в неї – кольорова гама, яка грає велику роль. Дуже багато фасонів "Кікімор": "Кікімора", "Ліший" і розмір. Зимова гама в кольорах досить обмежена, а от коли ми вже робимо весняні, літні, осінні і степ, ліс, поле, болото, луг, толі кольорова гама в нас не обмежена", - говорить волонтерка.
Щоб сплести один такий костюм, каже пані Алла, витрачає один-три дні, в залежності від складності моделі та розміру. 
Ірина Сікула – завідує цехом швачок. "Асортимент – труси, кавери (чохли на шоломи), маскувальні халати, чохли на бронежилет замовляли хлопці, шиємо чохли на спальні мішки, ремонт одягу – дуже багато хлопці приходять: штани, змійки, кишені, шиємо маскування на зброю, навіть було замовлення на гармату, це була довжелезна стрічка в 21 метр, маскували, хлопці казали, що допомагає їм маскуватися", - розповіла пані Ірина.
Крім цього, жінки плетуть килимки для танкістів, в’яжуть теплі шкарпетки, шиють шапки, балаклави, бафи, постільну білизну. Загалом, каже Ірина Сікула, до 25 найменувань виробів. "Щойно пошили мішки спеціальні і набиваємо туди наші подарунки хлопцям. Зараз, бачите, все наготоване для танкістів", - розповідають волонтерки.
Волонтерка Олена Чиканова також спеціалізується на виготовлені "Кікімор". "Це може бути і плащ, і пончо, і костюм з штанами, снайпери одне просять, хто там ходить в розвідку – зовсім інше, її плетуть на сітці, якщо ми спочатку плели її з тканинних матеріалів, то зараз ми використовуємо більш сучасний і зручний матеріал – спанбонд. Він є і в зелених відтінках, для літньої варіації і мішковину натуральну або з льону у нас є нитки", - розповіла жінка.
"Кікімора" на основі нетканого полімерного матеріалу спанбонд легка, не намокає і зносостійка, говорить Олена Чиканова. Таких костюмів зробили вже зо дві сотні, каже волонтерка. 
Бонусом для танкістів, які приїхали за своїм замовленням ідуть дитячі малюнки і яскраве спіднє.
В іншому приміщенні волонтери за іноземними технологіями, з того ж спанбонду, виготовляють маскувальні сітки у промислових масштабах. 
Лариса Гніденко каже, що до повномасштабної війни розводила квіти, зараз, за рік, опанувала багато сучасних технологій для виготовлення різноманітного військового спорядження. "Ми створили цей рух в перші ді повномасштабної війни – 24 лютого, ми прокинулися і почали думати: що ми можемо робить. Частина волонтерів, які іще не були в нашому русі, хтось побіг насипати мішок у мішки, хтось робив коктейлі, хтось почав робити маскування, по запиту воїнів, хтось підвозив їжу", - розповіла жінка.
Пані Лариса говорить, що завдяки київським волонтерам вони освоїли виготовлення маскувальних сіток за сучасними технологіями. "Ми створили механізований варіант виробництва і хочемо всіх закликати, що це дуже легко і найбільш прийнятний варіант для сітки. Якщо хто хоче, я з радістю поділюсь технологією, як це робити. Ця сітка створена методом вирубки або перфорації, вона вирубається на пресі на фабриці нашого міста. Це теж на волонтерських все засадах", - розповідає Лариса Гніденко.
За словами волонтерки вони виготовили вже понад 25 км² маскувальних сіток. Група працює на власній ініціативі, без підтримки держави і місцевого самоврядування, говорить Лариса Гніденко.