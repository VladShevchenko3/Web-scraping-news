У Черкасах видають теплі набори для переселенців із Маріуполя. Що в комплекті

Катерина Костюк
Дарія Шевченко

 
Черкащанин Іван Журба прийшов узяти набір для свого знайомого:
"Мій знайомий знаходиться в Умані, тож враховуючи пальне і вартість дороги, — це для нього затратно, а я по роботі їжджу, тож можу передати. Така допомога цілком доречна, тому що зарплата в них досить невелика".
Для отримання набору необхідно мати паспорт із маріупольською реєстрацією та довідку переселенця. Пенсіонер Олександр зазначив, що він — постійний гість волонтерських пунктів:
"По центрах бігаємо, шукаємо, де і що отримати. Живеш на цю допомогу, її взагалі не вистачає, роботу тут нереально отримати".
На теплий набір чекала пані Олена. Вона зауважила, що цих речей достатньо, аби перезимувати:
"Ми виїхали і в нас немає нічого. Вивезли котів, сім’ю і все, тому вся допомога доречна". 
Нині у Черкасах проживає  1 173 маріупольців, розповіла адміністраторка центру Ірина Каменщикова. За тиждень дії проєкту роздали 270 комплектів:
"Усі отримають набори згідно з потребою. Ми телефонуємо кожному маріупольцю і потім вони підходять у зручний час. Це турбота для кожного маріупольця. Це всім нам потрібно, бо ми всі — єдина маріупольська родина, ми піклуємось одне про одного".
Закупили такі комплекти для 17 центрів "ЯМаріуполь", що розташовані в Україні. Набір розрахований на одну сім’ю. Окрім цього переселенцям видають продуктові набори, дитячий одяг та солодощі.