Мукачівські волонтери виготовляють грілки для військових на передову

Ганна Попп
Руслана Гостюк

Багаторазові грілки для військових волонтери команди "Мукачівські перископи" виготовляють з розчину ацетат натрію. Рідину пакують в спеціальні пакети. "Це така спеціальна упаковка, вона називається "Дой-пак", її використовують для дитячих соків. Волонтери зрізають верх для того щоб було менше зайвих габаритних речей, щоб не тиснуло й був менший розмір. Всередині є розчин кристалів солі — це ацетат натрію, його плавлять до рідкого стану на водяній бані, заливають всередину й закривають пакет", — розповів волонтер Максим Адаменко.
Для того, аби такий пристрій нагрівався, у розчин ставлять спеціальну пружину. "Всередині плаває така металева пружинка, яка є тригером, стартером цього термічного процесу. При вібрації починається ланцюгова вібрація і кристали цієї солі починають хаотично рухатися та перетворюватися на тверду речовину, кристалізуватися. Ось як це працює", — каже волонтер.
Таким чином грілка має 55 градусів тепла. Каже волонтер Максим Адаменко. "Ми вимірювали, що саме ці грілки "Мукачівські теплі обійми для ЗСУ", ще десь 100 хвилин гріють. Тобто ще через 100 хвилин температура грілки сягає 40 градусів, тобто вища, ніж температура тіла людини", — розповідає чоловік.
За словами Максима Адаменка, таку грілку можна використовувати кілька разів. "Коли вони охолонуть, то їх можна перезапустити. Ці кристалізовані треба покласти в окріп і 10 хвилин треба кип'ятити до повного розчинення цих кристалів. Коли всередині пакета ця речовина стає рідиною, тоді треба поставити десь, щоб пакет охолодився і можна знову користуватися. Придатність — його вистачить поки витримає пакет, а це 10-ки разів", — ділиться волонтер.
Максим Адаменко каже: на кожну грілку ліплять аркуш з інструкцією. "Ця наклейка після першого кип'ятіння злізає, але хто не знає і не розуміє, той спершу прочитає, сподіваємося. Його перевага — це багаторазовість. Його недолік — це те, що для перезапуску його потрібно кип'ятити, а на фронті, куди ми відправляємо в першу чергу, не завжди є можливість кип'ятити, розводити багаття, чи гріти на газі, кип'ятити це все і мати на то час. Це вже для артилеристів, для тих хто дронів запускає, тих, хто на другій-третій лінії", — говорить чоловік.
За словами Максима Адаменка, на різні напрямки фронту відправили 1000 штук таких багаторазових грілок. Наразі військовим готують ще одну партію.