Тактичні сорочки-вишиванки: як фармацевт почав декорувати одяг та допомагати ЗСУ

Наталія Стратонова
Анастасія Бачук

 
 
Бойові сорочки учасники проєкту "ВишивУбакс" створюють на основі стандартних сорочок, які використовують у ЗСУ.
"Перш за все бойова сорочка – це елемент уніформи. Але зараз така ситуація, що справді сотні тисяч українців витягнули уніформу для того, щоб захистити своє право залишатися українцем. Ну а що може візуально бути більш яскравим символом, ніж наша вишивка, яку ми всі дуже цінуємо, вдягаємо на свята?", — каже Сергій Курочкін.
Поєднання бойової сорочки з елементами вишивки людям сподобалось, додає чоловік, втім виготовляти такі вироби нелегко: 
"Це складно. Це військовий виріб, там дуже багато технічних вимог, ми намагаємось робити так, щоб кожен шов, елемент були на своїх місцях. Тобто це повноцінний убакс, і оскільки це військова форма, то вона має бути технологічною, їх виготовляти складно".
Вишивка хрестиком на виробах — машинна. Станом на кінець січня 2023 року учасники проєкту продали близько 300 сорочок. 
"Люди замовляють на подарунки своїм близьким, які вдягнули уніформу, і завдяки їм я мав змогу допомогти збройним силам на суму близько 70 тисяч гривень. Це неймовірно, бо люди отримують для себе класний подарунок, а військові отримують класний візуальний символ. Вони дуже пишаються, коли одягають, ну а я маю змогу донатити, і так само теж підтримувати військових", — каже засновник проєкту.
 
 
Втім, створювати конкуренцію наявним брендам Сергій Курочкін не збирається:
"Мілітарі брендів доволі багато. Вони давно на ринку і справді якісно роблять свою роботу. Мені просто здалося, що буде дуже класно виглядати саме ця сорочка, саме з нашою українською автентичною вишивкою. Мені хочеться розвивати цей продукт, ми зараз сфокусовані конкретно на одній сорочці. Можливо, зміни будуть в кольорі".