У Краматорську встановили годівнички для безпритульних тварин

Юлія Слабінська

Дев’ять таких годівничок волонтери встановили у Краматорську, Святогірську, Лимані та Ізюмі, розповіла волонтерка фонду Вероніка Гордеєва. На черзі — ще десять, їх планують облаштувати у звільнених населених пунктах, зокрема і на Луганщині.
Для годівничок обирають місця, де найбільше тварин. Корм волонтери підсипають двічі, а іноді й тричі на день. 
“У нас існує така проблема – люди які виїжджають, покидають своїх тварин просто на вулицю та багато бездомних ходять, хочуть їсти. Тому ми створили такі годівнички, щоб вони могли поїсти. Вони стають агресивними, коли голодують та можуть кидатися на людей”, — розповіла Вероніка Гордеєва.
Тварини почали приходити до годівничок з першого дня як їх встановили. Допомагають годувати собак й котів місцеві жителі, купують корм та віддають волонтерам, або насипають самостійно.
“До нас приходили також бабусі, дідусі та інші люди, які приносили й крупи для інших тварин, і м’ясо приносили також, це дуже приємно, коли люди звертаються до цього та допомагають іншим”, — каже Вероніка.
 
Матеріали для годівнички волонтери купували у будівельному магазині. Зробити її може будь-хто. З чого складається і як зібрати конструкцію, дивіться у відео: