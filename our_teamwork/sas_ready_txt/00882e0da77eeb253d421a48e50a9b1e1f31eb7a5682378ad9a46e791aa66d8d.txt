Криворізькі волонтери виготовили понад 600 окопних свічок для військових

Ірина Руденко
Віктор Могуров

Жінка виготовляє окопні свічки з початку вересня 2022 року. Перші зробив її десятирічний син Ярослав. 
"Зрозуміли, що це річ необхідна, хлопці питають, волонтери питають. У нас є приміщення, є де збирати картон, баночки, є де мотати. І сьогодні ми більш масштабно робимо це на вулиці", — розповіла Світлана.
За її словами, матеріал для свічок – віск або парафін, картон та жерстяні банки з-під консервів приносять містяни. 
Олег займається підготовкою: обробляє бляшанки, ріже та скручує картон. На одну таку свічку витрачає близько 5 хвилин.
"У мене багато товаришів пішли на фронт, зараз захищають нашу Україну. Через те, що я втратив слух, вирішив трошки допомогти їм, трошки зігріти їх", — каже чоловік.
Віск чи парафін розігрівають просто неба на вогнищі. Їх розливають по бляшанках волонтери, щодня допомагати з цим приходять не менше десяти людей. 
Діані — 15 років. З початку повномасштабного вторгнення дівчинка плела маскувальні сітки, зараз плете шкарпетки для бійців.
"Є речі значно важливіші зараз – для мене це допомога нашій армії. Якщо я можу зробити хоча б 10 свічок і таким чином пришвидшити нашу перемогу — звичайно, я це зроблю", — говорить вона.
636 окопних свічок цього разу виготовили волонтери, половину з них збираються передати військовим найближчими днями.