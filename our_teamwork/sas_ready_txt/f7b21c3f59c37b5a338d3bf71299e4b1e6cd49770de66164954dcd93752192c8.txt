Поїде на Бахмут. Волонтери з Франківська передали бійцям "десятки" реанімобіль

Руслана Полівчак
Галина Марійчин

Реанімобіль поїде на Бахмутський напрямок. Саме там зараз воюють "едельвейси". Волонтерка Людмила Лінник розповідає, що збирати гроші на автівку розпочали три місяці тому. Тоді планували зібрати 650 тис. грн. З цих грошей на транспорт витратили тільки 13 тис. євро, за решту провели техогляд та доукомплектували авто.
"До збору долучалися різні люди. Це було дуже зворушливо, цікаво, тому що могли прийти на Monobank 2, 22 грн. І ти розумієш, що люди скидають якийсь кешбек. Приходили достатньо великі суми грошей від абсолютно незнайомих мені людей. Це був великий вияв довіри. Дуже зворушувало, коли маленькі діти проводили благодійні ярмарки й приносили нам гроші
— розповідає Людмила Лінник.
Реанімобіль придбали у Франції. Він не новий, але попередні власники ним мало користувалися. 
"Спеціально шукали в такому стані, щоб машина була ідеальною, тобто, щоб ми її якнайменше доробляли. Тому ціна вийшла такою високою. Ми її доробили, провели техогляд, доклали ноші, дефібрилятор і передаємо сьогодні", — каже голова правління громадської організації "Громадська ініціатива Галичини" Леся Качурова.
За автомобілем з фронту спеціально приїхали військові, які одразу ж на ньому і повертатимуться на бойові позиції. Заступник командира батальйону з тилового забезпечення 10 гірсько-штурмової бригади Максим Гринь каже, що реанімобіль працюватиме на передовій — на ньому забиратимуть поранених.
"Здоров'я бійця — це основа наших Збройних сил, і надання першої невідкладної допомоги — це основа з основ. Ми ж не "орки", що не цінуємо своїх бійців. У нас є один такий транспортний засіб, але батальйон великий і дислокація велика. Тому й постала потреба в ще одній такій машині
— пояснює Максим Гринь.
На знак подяки бійці подарували волонтерам бойовий прапор 10 окремої гірсько-штурмової бригади.
Громадська організація "Громадська ініціатива Галичини" 
 Це — 110 автівка, яку волонтери передають бійцям на фронт.
 