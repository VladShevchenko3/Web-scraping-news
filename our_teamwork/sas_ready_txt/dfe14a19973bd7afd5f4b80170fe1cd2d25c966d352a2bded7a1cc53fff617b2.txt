В Житомирі збирають електронні цигарки для виготовлення пауербанків та радіостанцій для військових

Володимир Шолдрук
Таміла Бутко

За її словами, ці місця розташовані в різних кафе та магазинах.
"Ми збираємо електронні цигарки по точках, долучаємо людей, просимо різні кав’ярні, кафе, магазини, щоб долучалися до збору. Ставимо там коробочку, підписуємо, що це збір і для чого збір. І люди самі приносять. Плюс до того ми ще пишемо у соціальних мережах про це. І люди долучаються, телефонують, пишуть, друзі перепости роблять і їх друзі вже долучаються", – розповідає волонтерка.
 
За п’ять місяців Ніна Шепетуха зібрала майже 40 кілограмів відпрацьованих акумуляторів електронних цигарок.
"Я шукала людину, яка б могла з цих акумуляторів робити щось корисне на фронт. Я знайшла таких хлопців у Запоріжжі, потім у Вишгороді. У Запоріжжі хлопці їх переробляють, роблять пауербанки, роблять заряди для дронів, для рацій, для тепловізорів. І виникла ідея, чому б не збирати електронні цигарки у Житомирі і не відправляти туди на переробку. Тому що для одного зарядного пристрою треба 20, а то і більше таких сигарет", – каже Ніна Шепетуха.
Максим Єрьомін працює баристом в одному з житомирських кафе, де збирають відпрацьовані електронні цигарки. Чоловік говорить, що вже четвертий раз передає волонтерці ці пристрої.
"Люди приходять, кидають відпрацьовані електронні цигарки в спеціальну коробочку, і ми відправляємо, – розповідає Суспільному Максим Єрьомін. – Раз у місяць відправляємо, скільки б там не було цих цигарок, воно їде на ЗСУ. Ось нашим військовим ці корпуси не потрібні, їм потрібно конкретно цей акумулятор. Вони взимку їх врятують. З них можна виготовити пауербанки, любий зарядний пристрій або обігрівач маленький".
Павло Винарчук вже рік користується електронними цигарками. Те, що з них роблять пауербанки для військових, хлопець не знав.
"Ніколи не знав, що їх можна здавати, – каже Павло Винарчук. – Я їх всі викидав. Зараз можу здати, щоб з цих акумуляторів зробили пауербанк".
Сергій має майстерню у Запоріжжі. До повномасштабного вторгнення ремонтував побутову техніку. Сьогодні довелось змінити профіль роботи. Спочатку чоловік робив акумулятори для тепловізорів, далі масштабував роботу.
"Ми стали робити пауербанки, – розповідає Сергій. – Це заготовка з ось цих акумуляторів, а це вже пауербанки на 30 тисяч ампер. Ця одноразова цигарка  дуже корисна річ для нашої армії".
Попит на такі вироби у військових високий, каже Сергій, тому потреба в акумуляторах з електронних цигарок нині значна.