У волонтерському центрі тактичної медицини "Колесо" у Кривому Розі навчають послідовності дій для порятунку життя людей

Валерія Шостак
Віктор Могуров

Перше заняття відвідали 32 людей. Оксана викладає психологію, вважає, що навички домедичної допомоги є обов’язковими для українців.
"Це (заняття – ред.) дасть можливість, можливо, комусь зберегти життя або розуміти, як поводитися в таких складних ситуаціях самому, з ближніми", – каже жінка.
Відвідати заняття вирішив і Роман. Чоловік каже: хоче отримати необхідні для порятунку життів навички. 
"Досвіду домедичної освіти в мене немає, але як у житті будь-якої людини були випадки побутового травмування і зараз я сподіваюся отримати знання і навички, щоб ці випадки ставали більш безпечними, скажімо так",  – сказав він.
Наталя військова санітарка. З 2014 року була на передовій. Зараз, як волонтерка, навчає людей правил домедичної допомоги.
"Зараз людям вкрай необхідно отримувати навички надання домедичної допомоги аби підтримати життя пораненого до приїзду кваліфікованих медиків. Адже ніхто не знає, навіть у цивільному житті – коли і де і як прилетить, це може статися де завгодно і з ким завгодно", – розповіла вона. 
Програму навчання створили за стандартами країн НАТО. В основі курсу – три складових: "кров – легені – серце", що означають послідовність дій, за якими треба надавати допомогу пораненим. 
"У нас є все те, що є у аптечках військових, все те, що може бути в аптечках у цивільних і бажані в наші часи. У нас є сучасні турнікети, демонстративні силіконові рани, на яких ми вчимося тампонувати, у нас є різні види бандажів і ми це показуємо і вчимо як ними користуватися", – каже інструкторка Ельга. 
Організатори наголошують, хоч навчання проводять саме з тактичної медицини і більше орієнтуються на військових, цивільним такі знання теж не завадять.
"Колесо зроблено для того, щоб навчати військових першій домедичній допомозі за протоколами НАТО, за методологією MARCH, перероблені на українську мнемоніку «КоЛеСо». Тобто – кров, легені, серце. В нас проходить семигодинний курс. Це не просто теорія, це практика, яка безпосередньо відбувається на цій базі", – каже координатор центру Денис Дубов. 
Працює навчальний центр завдяки волонтерам – безплатно. Заняття проводять п'ять разів на тиждень. Аби потрапити на заняття потрібно заповнити 
 на сторінці волонтерського центру «Колесо».