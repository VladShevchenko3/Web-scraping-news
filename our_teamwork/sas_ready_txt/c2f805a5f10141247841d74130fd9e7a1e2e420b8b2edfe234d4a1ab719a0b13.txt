Заслужений майстер народної творчості з Рівного почав робити окопні свічки на передову

Крістіна Лапікоцька
Ольга Верещук

Леонід Гринбокий — заслужений майстер народної творчості України. Чоловік професійно виготовляє різні вироби з кераміки та міді. З початку 2023 року взявся заливати окопні свічки, щоб забезпечити потреби бійців на фронті.
У Facebook кераміст побачив допис, де просили передати окопні свічки, тому вирішив долучитися до справи. 
"Пішли морози. Моя донька, Христинка, дуже часто їздить на передову, то я знаю, що хлопцям буває досить складно", — говорить художник-кераміст.
Чоловік розповідає, що навчився заливати свічки сам. За два тижні митець виготовив майже пів сотні свічок. 
Художник закликає допомогти небайдужих з матеріалами. Каже, що міг би зробити більше виробів, але є дефіцит воску.
"Я б вже їх і 100 зробив, але не було матеріалу", — додає Леонід Гринбокий.
 
Принести необхідні матеріали можна в обласний волонтерський штаб у Рівному на вулиці Покровській, 16, що на Грабнику.