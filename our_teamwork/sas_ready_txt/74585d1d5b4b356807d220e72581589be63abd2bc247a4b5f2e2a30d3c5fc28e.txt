"Танцюю для ЗСУ". Історія 11-річної Альбіни Кулакової, яка збирала гроші для українських військових

Діана Яців
Каріна Борисевич

"Ми створили скриньку "Танцюй для ЗСУ", і я почала танцювати. Перший раз був дуже бентежним. Я не те, щоб боялася, як це сприймуть люди, а просто було хвилювання, бо це для мене — щось нове", — каже Альбіна Кулакова.
Дівчинка почала танцювати у центрі міста у серпні 2022. Дівчинка займалася цим протягом 14 днів у різний час, коли дозволяла погода.
"Люди реагували класно. Деякі дуже довго стояли, деякі — проходили повз. А були й такі, які дарували мені квіти. Наступні рази після першого виступу я вже танцювала в задоволення", — розповідає Альбіна.
Дівчинка професійно займається сучасною хореографією понад шість років. У її репертуарі — джаз-модерн, контемпорарі та модерн. 
Долучитися до благодійної справи танцівниці запропонувала її мама Тетяна. Однак усі свої виступи — від рухів до музики — Альбіна готувала сама.
"Усі мої танці — під українську музику. Я їх придумувала сама. Бувало, брала деякі комбінації із сольних виступів чи групових танців. Тренувалася я вдома, а перед виступом — у залі з вчителькою", — говорить танцівниця.
Усього Альбіна Кулакова зібрала 70 тис. грн. Дівчинка пригадує, найбільше за день їй вдавалося зібрати 7 тис. грн. Утім дехто з глядачів навіть залишав по 100 доларів США. 
"Треба бути небайдужими. Якщо, наприклад, кожна людина чимось допомагає, збирає гроші чи передає для наших ЗСУ, ми таким чином наближаємо перемогу. Я дуже рада, що  все-таки змогла зібрати таку суму, яку хотіла. І я зустрілася із Сергієм Притулою, щоб особисто передати ці гроші воїнам", — ділиться враженнями Альбіна.
На усіх виступах 11-річної волонтерки була її мама Тетяна. Вона підтримувала доньку та збирала гроші. Жінка каже, приємно здивована тим, як франківці активно долучалися до допомоги. 
"Я, звичайно, горда тим, що вона цього досягла. Мені було важливо, щоб Альбіна зробила благородну ціль. Тішуся нею і пишаюся тими дітьми, які теж роблять такі речі", — розповідає мама танцівниці.
Зараз Альбіна Кулакова не танцює через погоду. Однак, каже, планує і надалі допомагати бійцям вже в інших проєктах. 