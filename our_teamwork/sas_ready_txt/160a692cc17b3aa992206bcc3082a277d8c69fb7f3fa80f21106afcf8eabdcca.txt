"Зробили напис "Дякуємо за перемогу". Родина з Харкова пече патріотичні пряники для військових

Ольга Ульянова
Олена Клименко

Пряники для військових харків'янка Тетяна Іванова разом з донькою Анастасією пече на своїй кухні.
"Щось треба робити, щоб прийняти цю реальність. І Настя підказала: "А давай пряниками займемось", — згадує жінка.
У родині випічкою займалися і раніше, говорить Тетяна, а з 24 лютого вирішили віддавати її військовим. 
Тетяна з донькою працюють щодня, за три останні дні вже зробили понад 200 штук. Бійці такі подарунки приймають, але не завжди їх їдять — бережуть, каже жінка.
"Ми вже пішли на маленьку хитрість. Стали крім пряників випікати печиво, щоб вони з чаєм попили", — каже жителька Харкова.
 Дочка Тетяни займається розписом випічки.
"Квітка маку — це як символ пам'яті, символ того, що ми пам'ятаємо наших пращурів та свою історію. І соняхи — це символ сонця, символ майбутнього", — говорить Анастасія Іванова.
Тетяна каже, вже готують пряники й до дня перемоги.
 "Зробили напис "Дякуємо за перемогу". Я Насті казала, що тоді буде дуже багато хлопців, які будуть ходити містом і святкувати цей день", — говорить жителька Харкова.
Пряники жінок для бійців на Донеччині та Харківщині возить волонтер Артем Фисун.
"Коли ти привозиш частинку їхнього дому виготовлену з серцем, з душею, то у військових на очах з'являються сльози, які вони не можуть втримати. І вони дякують за такі подарунки", — розповідає волонтер.