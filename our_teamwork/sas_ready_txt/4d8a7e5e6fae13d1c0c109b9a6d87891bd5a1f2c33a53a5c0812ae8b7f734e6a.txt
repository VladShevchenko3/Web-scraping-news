Теплий одяг і взуття для переселенців. Як працює соціальний гардероб у Дніпрі

Анастасія Галасюк

Агнеса та Олена обирають одяг для своїх родичок. Обидві жінки зі Слов`янська, їхали з дому минулої весни, багато речей взяти змоги не було.  
"У мене бабусі 92 роки, мені потрібно щось таке, щоб їй можна було виходити на вулицю. Ми поїхали, ще був квітень місяць. Зараз холодно. Немає теплого одягу, тому шукаю щось тепленьке для неї", — розказує Агнеса.
"Дивлюсь, може, щось на свекруху, тому що вона теж в мене жінка літнього віку, може, їй щось потрібно буде, тому що зима, у нас будинок холодний, треба щось таке, щоб утеплитися" — додає Олена. 
Допомагають тут не тільки переселенцям з Донеччини. Обрати теплий одяг для себе прийшли Олена з чоловіком. Вони два місяці тому переїхали з Херсона. Розповідають, після звільнення міста окупанти почали сильно його обстрілювати. Тепер живуть в Дніпрі
"Якусь кофтинку шукаю, бо я роздягнена приїхала. А так, власне, поки нічого не потрібно. Сподіваємося, що скоро повернемося",  — говорить Олена.
Светри, штани, куртки, взуття для дорослих та дітей — це речі, які дніпряни та волонтери приносять до соціального гардероба. Всі, хто потребує, беруть одяг безкоштовно. Записуватися у центрі завчасно непотрібно.  
"Принесли нам дитячий одяг, він такий гарний для дівчаток, маленьких принцес. Вони вживані, не нові, але в гарному стані. Зараз зима, люди потребують теплого одягу і нам намагаються надати саме такий одяг, який зараз потрібен", — пояснює менеджерка центру підтримки ВПО “Ми разом” Ольга Степанчук.
Працює соціальний гардероб в центрі "Ми разом" раз на два тижні по три години. Оголошення про відкриття дають в соціальних мережах.  
 