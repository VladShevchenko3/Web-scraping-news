"Нас не лякає відключення світла". У Кропивницькому виготовляють окопні свічки незалежно від того, чи є електрика

Вікторія Волошаненко

Окопні свічки роблять діти, їхні батьки, працівники Центру й жінки з партнерської організації "Росток надії", розповіла Людмила Шукрута. Усього залучили 30 людей. З вересня зробили майже вісім тисяч свічок. Для виготовлення кожної потрібні віск або парафін, картон і бляшанка. Ці матеріали в Центр привозять з усієї  Кіровоградської області.
"У жовтні, листопаді й грудні матеріалів було достатньо, – сказала Людмила Шукрута. – Їх приносили й приносили".
Картон надають супермаркети й гуманітарні центри. Бляшанки з-під консервованих продуктів приносять усі, хто назбирав їх удома. Віск і парафін купують самі на спеціальних сайтах. Інколи віск привозять пасічники та працівники церков: "Один чоловік час від часу привозить огарки з церкви. Коли немає воску й парафіну, ми їх перетоплюємо". 
25 кілограмів воску чи парафіну вистачає, максимум, на 150 свічок. Особливої відмінності між цими матеріалами немає. Горять вони однаково. Сама Людмила Шукрута більше любить працювати з воском: "Він м’якший і плавно ллється. Парафін треба акуратно заливати. Він одразу ж твердіє". 
Використовують переважно бляшанки з-під консервованих кукурудзи й горошку. Готові свічки горять шість годин. В холодну пору року почали робити й більші вироби – у бляшанках з-під тушкованки. Роблять і маленькі свічки – для них віск заливають у банки з-під котячого корму. Вони горять дві години 20 хвилин. Їх військові беруть у дорогу.
Свічки виготовляють і тоді, коли немає електрики. Для цього віск та парафін плавлять на вогнищі, яке розпалюють на вулиці, розповіла Людмила Шукрута. Використовують обладнання для приготування шашликів: "Головне, щоб була гарна погода".
За словами Людмили Шукрути, дітей допускають лише до закладання в банки картону. Ріжуть цей картон, оббивають бляшанки й плавлять віск дорослі: "Ми вже спеціалісти по цих свічках. Нам дзвонять і цікавляться, як їх робити. Це також мистецтво. Картон треба нещільно крутити. Коли заливається віск, треба, щоб було повітря між шарами картону. Через доступ кисню свічка краще горить".
Для молоді, яка відвідує Центр, виготовляти свічки дуже корисно, вважає Людмила Шукрута. Це розвиває моторику рук й допомагає дітям соціалізуватися: "Нам важливо, щоб діти не сиділи вдома і почувалися на рівних з іншими. При цьому знаєте, що найголовніше? Як наша молодь радіє, коли є віддача, коли хлопці з фронту дякують їм, надсилають фото й відео".
Людмила Шукрута сказала, що свічки військовим на фронт потрібні постійно. Зараз волонтерам бракує воску й парафіну, щоб задовольнити всі запити військових. Усі охочі допомогти можуть звертатися на 
 громадської організації "Серце матері".