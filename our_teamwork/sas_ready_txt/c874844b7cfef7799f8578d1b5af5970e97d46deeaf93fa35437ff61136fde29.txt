Хмельничанин Денис з двома молодшими сестрами виготовляє вдома окопні свічки

Леся Боровець

Дванадцятирічна Алла Радецька розповідає, що необхідно для того, щоб зробити окопну свічку: "Ми спочатку підготовляємо бляшанки, потім нарізаємо картон, складаємо його і кладемо в бляшанку. Топимо парафін і заливаємо ним. Картон в нас був. Чого не вистачає – ми докуповуємо".
Хоча п’ятирічна Ангеліна лише вчиться писати, вона виводить на аркушах паперу "Слава Україні!", "Смерть ворогам!". Розповідає: "Я пишу на аркушах, щоб вішати на бляшанки. Ми їх робимо для наших військових. Я допомагаю ламати свічки, писати, клеїти на бляшанки, допомагаю своїй сестричці".
Брат дівчат, десятикласник Денис Мевх розповідає: побачив, як виготовляють окопні свічки в інтернеті і теж вирішив спробувати. Сестри підтримали його задум.
"Ми завжди все разом робимо. Спочатку 25 свічок зробили. Другий раз – 30. І от вже втретє робимо, - каже Денис Мевх. - Передали їх в об’єднання «Захист» на Кам’янецькій. Волонтери нам подякували".
Як розповіла Алла Радецька, майстерню із виготовлення окопних свічок розгорнули на подвір’ї Дениса та Ангеліни. За словами дівчини, із матеріалами їм допомагають діти та вчителі школи №7, в якій вони з Денисом навчаються.
"Нас підтримали, говорили, що це класно, круто. Вчителька говорила, що ми герої. В телефоні ми зір псуємо, а так знаємо, що наша робота принесе користь нашим військовим. На цих свічках можна і руки погріти, і собі якусь їжу зварити. А нам це цікаво. Перший раз було довго, ну а далі швидше", - каже Алла.
Мама Дениса та Ангеліни, Інна Канюка, розповідає: одразу підтримала ініціативу дітей.
"Почали збирати і в сусідів, і в родичів: в кого свічки, в кого бляшанки, щоб було із чого зробити. Ми будемо далі збирати бляшанки, купувати свічки, бо у нас немає парафіну", - каже Інна Канюка.
За її словами, усім процесом виготовлення окопних свічок керує Денис, а дівчата йому допомагають. Додає: "Коли свічки віддали волонтерам, ті дещо здивувалися, що вони займаються цим самі, вдома, без сторонньої допомоги. В такий час, вважаю, що так треба допомагати, і в такому віці добре, щоб діти таким займалися".
28 виготовлених окопних свічок діти передадуть волонтерам. 