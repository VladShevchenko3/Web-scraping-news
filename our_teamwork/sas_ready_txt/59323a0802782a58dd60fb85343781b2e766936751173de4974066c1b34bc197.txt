Благодійний фонд з Херсонщини об’єднався з громадською організацією Польщі, щоб підтримати ЗСУ

Суспільне

Волонтери та благодійники з Польщі і Нової Каховки вирішили привітати захисників із прийдешніми святами. Вони збирають гостинці, чай та подарунки. 
Новокаховчанка Севіль Абієва з окупації разом з родиною виїхала у березні. Жінка очолює громадську організацію у польському місті Кельце. Разом з іншими переселенцями вони організували акцію, щоб підтримати ЗСУ.
"Ми вирішили розфарбувати пряники і відправити на фронт нашим бійцям. Також діти підготували листи. Загалом у цій акції взяли участь близько 30 дітей. Згодом до нас звернулася польська громадська організація, яка також передала нам листи для воїнів ЗСУ", — каже волонтерка.
 
 
Подарунки для українських воїнів передали до благодійного фонду "Місто тисячі джерел", створеного жителями тимчасово окупованої Нової Каховки.
"Також додатково оголосили про збір солодощів, листів, поробок, які зроблять люди. А ще на лікувальні чаї, для українських воїнів і вже на ранок, після його оголошення, вдалося зібрати чотири тисячі гривень", — розповіла голова благодійного фонду "Місто тисячі джерел" Наталія Марченко.
Подарунки з Польщі та зібрані переселенцями смаколики і не тільки, військовим відправлять після 7 січня. На ліки для захисників вже зібрані 15 тисяч гривень. 
 За словами голови громадської організації Aktywnosc Wspołpraca Rozwoj Севіль Абієвої, люди, які вимушено покинули свої домівки, вірять в перемогу й українських військових. Через цю акцію хотіли сказати, що душею разом зі своєю державою.
 
 