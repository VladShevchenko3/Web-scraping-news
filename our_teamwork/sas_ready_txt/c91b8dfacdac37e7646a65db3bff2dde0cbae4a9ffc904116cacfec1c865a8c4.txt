"Котики для котиків": скульптор з Житомирщини виготовляє бетонних котиків – збирає кошти на авто для ЗСУ

Аліна Домбровська
Таміла Бутко

Скульптор каже, що першого котика зробив давно, а ідея збирати кошти для воїнів за допомогою таких скульптур народилася значно пізніше.
"Цей котик стояв без діла, я його ніяк не міг дофарбувати і "довести до ума". І ось цим літом я його доробив. І от ми з дружиною якось спілкувались і вирішили влаштувати якийсь аукціон, щоб збирати кошти для Збройних сил. І так називали їх – "котики". Так і вийшло: "Котики для наших котиків". Плюс у мене такий поштовх був, бо котики такі терапевтичні, класні", – розповідає Олексій.
Для реалізації майстер разом з волонтерами створив лотерею. За тиждень вони зібрали близько п’яти тисяч гривень. Але завдання – зібрати 20 тисяч, каже чоловік.
"Є умова, 200 гривень ти скидаєш і купуєш один квиток на участь в акції. На ЗСУ даєш тисячу – ти маєш відповідно 5 квитків. А потім рандомним способом програма вибере саме того, кому цей котик дістанеться. Є люди, яких це зацікавило, і вони навіть пишуть: "Я все скинув і чекаю, хочу котика". А кошти збираємо на автомобіль для 40-ї бригади", – каже майстер.
 
У планах Олексія Марковського виготовити ще п’ять котиків з бетону та також виставити їх на аукціон.
 
 
"Я думаю, що цей експеримент з першим котиком буде успішним. І для мене це буде честь, щоб таким чином підтримати наші Збройні сили і нашу країну", – каже Олексій Марковський.