Волонтерить вісім років: історія тернополянки Марії Ратушняк

Ірина Моргун

"24 лютого все кардинально змінилося. Хвилювань не було, ми знали, що ми маємо робити. Відчували наперед, що буде багато роботи. Дуже багато населення приєдналося. Є обов’язок допомагати іншим кожної свідомої людини, яка себе вважає гідною донькою чи сином України".
Жінка розповіла Суспільному, що займається збором волонтерської допомоги від населення.
"Раніше треба було шукати, щоб люди допомагали. Тут все налагоджено, не ми шукаємо, а люди нас знаходять. Допомагають мої односельці, я родом із Романового села. Низький уклін кожній людині, яка у цей час допомагає".
Чоловік Марії Іван 7 років поспіль займався волонтерством. 4 місяці тому приєднався до Збройних сил України. Нині захищає Бахмут від російських окупантів.
"Чоловік пішов служити, він вважав обов’язком захищати свою країну. Досить багато наших друзів волонтерів також служать у Збройних силах України. На цей час чоловік перебуває у місті Бахмуті. Це, звичайно, велике хвилювання. Хочу бути гідною підтримкою для чоловіка. Йому достатньо своїх переживань. Коли в мене починаються хвилювання, я молюся".
Марія Ратушняк разом з волонтерами "Десантно-козацького рою" готує посилки для українських військових. Жінка каже, відправляють гуманітарну допомогу на передову кілька разів на місяць.
"У нашій організації "Десантно-козацький рій" ніколи не вщухає робота, навіть і на Різдвяні свята. Тепер ми знову починаємо формувати посилочки для наших захисників і захисниць за різними напрямками. Це Донецький напрямок, Херсонщина, Суми. Таким чином ми демонструємо свою любов нашим захисникам. Безмежна вдячність нашим захисникам і захисницям. Завдяки їм ми можемо перебувати в колі своєї сім’ї.
Допомагає Марії волонтерка Майя Черник. Жінка долучилася до організації "Десантно-козацький рій" з перших днів повномасштабного вторгнення.
"Вона комунікабельна, вміє згуртувати кругом себе людей, організувати роботу, не тільки нашу", – розповіла Майя Черник.
За словами Марії Ратушняк, жителі Тернопільщини допомагають захисникам від початку російсько-української війни. Люди з різних населених пунктів області передають для військових продукти і теплі речі.