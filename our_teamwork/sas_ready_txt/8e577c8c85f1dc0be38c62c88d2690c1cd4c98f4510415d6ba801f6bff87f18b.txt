7-річна прикарпатка Софія Гриців збирає гроші для української армії

Руслана Полівчак
Каріна Борисевич

М'які іграшки Софія Гриців шиє майже увесь свій вільний час. Для цього має усе необхідне — голку, нитки та декор. Навчили шити дівчинку мама та бабуся. Софія каже, ідея продавати м‘які іграшки для ЗСУ з‘явилася після перегляду відео у соціальних мережах.
"Я побачила, що воїни не мають, де помитися. Мені дуже сумно. А потім я побачила ще одне відео, в якому воїн помер, бідний. Мені дуже шкода. І через те я почала шити іграшки, допомагати бійцям. Може, як побачать, що я шию іграшки, можливо, й інші будуть шити, як так думаю", — пояснює Софійка.
Школярка зшила на продаж 34 іграшки. Усі вони — різного кольору та розмірів. Їх дівчинка прикрашає бісером та українською символікою. Софія каже, намагається зробити якомога більше м'яких іграшок, щоб покупці знайшли щось на свій смак.
Підтримує ідею Софійки і її мама — Христина. Вона допомагає доньці малювати та вирізати ескізи для іграшок.
"Їй пригледілися вироби з фетру. Бабуся Аня навчила Софійку користуватися голкою, і їй досить непогано це вдавалося. Я допомагала дрібні деталі пришивати і вирізати ножицями, тому що донька дві сторони не могла однаково викроїти. Трішки допомагала, пошиття було майже її. Ну і продавала Софія", — каже Христина Гриців.
Біля воріт свого будинку Софія облаштувала іграшкову крамницю. Там упродовж чотирьох днів вона продавала свої вироби. Школярка за цей час вторгувала 16 тис. грн. Також дівчинці вдалося продати дві іграшки за кордоном. Їх купили за 100 доларів США.
"Я сама продавала, махала машинам і вони зупинялися. Деякі люди сказали, що не будуть купувати в мене іграшку, але дадуть гроші — двісті або сто грн. От такі хороші люди. Навіть був такий хлопчик, що зупинився і мені 500 грн дав", — розповідає Софія.
Усі гроші родина Гриців віддала місцевий громадській організації "Намневсеодно". Волонтери закупили теплий одяг для бійців. Тепер Софія разом із мамою вдома виготовляють окопні свічки на фронт. А ще дівчинка шиє для продажу новорічні прикраси. Вторговані гроші також планує віддати на благодійність.
"Я думаю, що це — хороший розвиток для неї. Все ж таки ліпше, ніж діти тепер сидять в телефонах чи в комп‘ютерах. Краще займатися якимись справами, це — по-перше. По-друге, я дуже задоволена, що в мене така дитина — чутлива, чуйна, відчуває чуже горе, біду і хоче допомогти", — ділиться мама маленької волонтерки.