У Великій Писарівці на Сумщині заклади культури стали волонтерськими хабами

Юлія Ніколаєва
Крістіна Члек

 
У будівлі Великописарівської публічної бібліотеки від розриву російського снаряда повилітали шибки разом із віконними рамами. Нині працівники навели лад у закладі. Зробили й ревізію книжкового фонду. Зараз на бібліотечних стелажах усі фоліанти написані й перекладені винятково українською. З 24 лютого майже всі заклади культури громади почали волонтерити.
"Наші заклади культури стали якимись певними волонтерськими хабами, якимись складами гуманітарної допомоги, можливо. Займалися плетінням сіток, допомогою людям", — розповідає Іван Сіденко, начальник відділу культури та туризму Великописарівської селищної ради.
 
Тепер працівниці відділу культури проводять майстер-класи із плетіння сіток для захисників. З початку березня їх сплели вже понад сотню.
"Ми відновили виїзні заходи селами громади задля підтримки дітей та молоді. Щоб допомагати дітям, знизити рівень стресу, впоратися зі своїми емоціями та навантаженням. У бібліотеці, саме в читальному залі, ми проводимо різні майстер-класи, тренінги, практики", — каже Тетяна Ворожбян, працівниця "Центру культурних послуг".
Відновило свою роботу й зібрання поетів "Джерело натхнення".
"До війни ми збиралися. Раз на три місяці, раз у квартал. Тепер із початком війни ми стали збиратися кожного місяця. Наші поети пишуть про рідну землю, про красу, про природу", — говорить Тамара Овчаренко, поетка.
За словами Івана Сіденка, у подальших планах – реформувати та осучаснити подібні заклади культури у громаді:
"Культура багато років розвивалися по накатаному. Зараз прийшли громади, і нам передали велику кількість закладів, майна, людей, але ми розуміємо, що більшість послуг нині вже втрачають свою актуальність. Так само і бібліотека ця. Стараємося її змінити. Колишній цей читальний зал ми його перетворили у коворкінг-зону".
 
До складу Великописарівської громади, з дати утворення якої минув другий рік, входить одне селище та 23 села. Ця територія Сумщини межує з Російською Федерацією.
 