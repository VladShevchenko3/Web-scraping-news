Годувати військових, які звільняють Херсонську область: на фронт передали мобільну кухню з Одеси

Олександра Пономаренко

Одеські волонтери передали пересувну кухню військовим 126 бригади. Зроблена вона всередині двадцятифутового контейнера. Над цим два з половиною тижні працювали п’ятеро людей фону "Все буде Україна". 
"За стінкою встановлені газові балони на 152 літри по 4 балони. Також на кухні встановили великі потужні плити, витяжка, велику мийку зробили хлопцям для великих каструль, бойлер поставили. Тут в нас велика морозильна камера, вона відкривається. Далі ми встановили два великих холодильники, ну зараз їх зачинили, бо хлопці приїхали, будемо відправляти. Дві тонни води, гідрофон, на п'ять кіловатів генератор", — розповів голова правління фонду "Все буде Україна" Євген Родіонов. 
Багато деталей  тут зроблені на прохання кухаря, який готуватиме для військовослужбовців.
"В цій кухні готуватимуть для 150 людей — це ротно-тактична група. Кухар звернувся до фонду і попросив конкретний розмір конфорки, бо великі каструлі, і треба, щоб відстань між ними була достатньою, аби було зручно готувати. На неї дуже чекає наш кухар, позивний в нього "Бофаня", він до війни був шефом деяких одеських ресторанчиків", — каже військовий на псевдо "Добряк". 
Для перевезення такої кухні виділили напівпричеп та тягач, за кермом якого військовий на псевдо "Камаз".
"Веземо на Херсонський напрямок, в нас великий батальйон. Всім треба нормально харчуватися, а так виходить, що ще з норм не вийшли, з польовими кухнями, на дровах, тобто таганки. Дуже дякуємо за таку допомогу", — сказав військовий з позивним "Камаз".
Кухня повністю готова до використання, залишилося лише замаскувати її на позиціях. 
"Можемо робити, але тільки якщо будуть офіційні листи від військових з проханням на виготовлення. В принципі, можемо братися, є вже розуміння як це робити", — ділиться Євген Родіонов. 