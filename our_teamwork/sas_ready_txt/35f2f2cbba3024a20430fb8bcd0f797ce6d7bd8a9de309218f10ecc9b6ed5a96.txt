Сітки для ЗСУ власними руками: рибалка з Житомирщини плете основи маскувальних сіток для військових

Анжеліка Нестерчук
Олена Слободенюк

Жителі села Верлок розповідають, що за плетіння сіток взялися п'ять місяців тому. Олександр Галушко до цієї справи приєднався два місяці тому, запропонувавши плести основи для сіток. Готові сітки коштують дорожче, а завдяки допомозі Олександра їх вдається робити за менші гроші.
"Сітки дуже дорого коштують, тому я запропонував свою роботу і почав плести основи для сіток. Зараз плету вже четверту. Я сам придумав, як плести вузли, щоб вони не розв’язувалися. Сам я – рибалка, тому плету за принципом рибальської сітки. Це ручна робота, яка, до того ж, трудомістка – за день я плету півтора метра основи. За 10 днів сплітаю дев'ять метрів основи для маскувальної сітки розміром чотири на дев'ять", – розповідає рибалка.
Одна бобіна ниток для виготовлення основи сітки коштує 800 гривень. Вистачає її на півтори сітки. Готова основа для однієї сітки коштує від 1400 до 2200 гривень.
"Коли ми тільки починали купляти сітки, одна сітка розміром чотири на десять метрів коштувала 1600 гривень, – говорить  староста Верлоцького старостинського округу Олександр Кобилинський. – Якщо брати не одну, а багато – то це дуже великі гроші. Значну кількість ми, звісно, купляли. Зараз через дефіцит ми мусимо перейти на власне рукоділля".
Гроші на купівлю матеріалів для сіток збирають жителі села. Серед тих, хто донатить, є навіть 87-річна бабуся, розповідає староста.
Плести сітки для військових запропонувала місцева жителька Наталія Кучерявенко, яка разом із подругою і почала цю справу у Верлоці. Чоловіки обох жінок на фронті – сіток їм зараз треба багато.
"Ми дали оголошення, і до нас пішли люди: причому, не лише старенькі, а прийшли зі школи, прийшла молодь – ті, хто тут вчився і сумує за школою. Тому я була здивована. Ми їх не вмовляли, вони самі захотіли допомогти. Ми знаємо, що ця сітка допоможе – закриє техніку і врятує кілька життів. На сітки зараз дуже великий попит", – каже Наталія.
 
Вікторія Кучерявенко теж плете сітки. Розповідає, що зараз обоє її дядьків також на фронті, і допомагати військовим для неї та її друзів є честю.
"Наразі ми вже сплели 19 сіток. Коли я плету сітку, я відчуваю, що роблю вагомий внесок в нашу перемогу. Я пишаюся собою, пишаюся всіма, хто плете ці сітки", – говорить Вікторія.
 
У ЗСУ служить близько пів сотні жителів з Верлока.
"Це доволі багато, як для нашого села. Тому ми всі намагаємося допомагати нашим військовим. Діти, які тут працюють – вони вірять, що також наближають нашу перемогу", – каже Олександр Кобилинський.
|
|
|
| 