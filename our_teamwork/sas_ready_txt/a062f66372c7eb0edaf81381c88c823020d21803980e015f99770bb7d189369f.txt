У Львові діє волонтерський центр при театрі імені Марії Заньковецької: як він працює

Наталя Забазнова
Ольга Дейнека

Польський волонтер Дарик Зачик з Німеччини привіз допомогу до Львова водинадцяте. Він співпрацює з театром Заньковецької з перших днів повномасштабного вторгнення і приїжджає сюди щомісяця. 
"Тут є одяг, їжа, засоби гігієни. Також тут є пральна машина. Є одна жінка, яка має троє дітей і не має чим прати. Тому пральну машину ми привезли", — каже волонтер Дарик Зачик.
Цього разу волонтер привіз 5 тонн допомоги. В театрі її посортують і передадуть на передову та в прифронтові населені пункти.
"Люди дають з-за кордону все, що можуть, а тут ми усе сортуємо. Прийшла партія свічок, то деякі ми відправили, а деякі переплавили на віск для того, щоб зробити окопні свічки. Тут постійно бурлить життя. Ми нарізаємо яблука, дівчата роблять каші, сушку, плавимо віск", — каже актор Орест Гарда.
"Тут кожен займається своїм. Тут є одяг. Одяг для військових, одяг для цивільних і медицина. Тут сортуємо. Сортуємо по розмірах: дитяче, чоловіче, жіноче і відправляємо тим, хто потребує. В основному тим людям, які залишилися без будинків, переселенці і різні люди. Буває, що сюди приходять люди і вибирають собі одяг", — каже акторка Надія Шепетюк.
Також актори самостійно готують вітамінне смузі та передають на передову для українських військових. Від початку зими зробили більше 60 літрів такої суміші.
"Ми робимо такі суміші: тут є мед, імбир і лимон. Це дуже важливо для хлопців. По-перше, вони раді від того, що це  домашнє, що зроблене дівочими руками, що ми стараємося. По друге, що це дуже добре зігріває і підтримує. Це і для здоров’я, і для настрою. І для того, що ти знаєш, що в тебе там тил і це дуже підтримує", — каже акторка Наталія Лісова.