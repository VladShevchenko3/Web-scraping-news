Тернополянин організував пункт обігріву, який переріс у волонтерський рух

Богдан Боденчук

"У нас є продуктовий склад, де ми фасуємо посилки для наших хлопців. Є різноманітні смаколики, які надсилають з Польщі, Іспанії, Німеччини".
Без вихідних для перемоги працюють 360 людей.
"Кожен день відправляється допомога. Сьогодні вночі виїхав один автобус на Донеччину, другий автобус вранці виїхав на Миколаївщину, на Херсонщину. Відправили автомобіль, який нам надала наша американська спільнота. Хочеться хлопцям принести тепла, добра, бо ми їх любимо, шануємо, поважаємо", – говорить Володимир Мосейко.
З початку повномасштабної війни волонтери передали 6 тисяч тонн допомоги для бійців. На складах зберігають продукти, медикаменти, одяг, інструменти та медичне обладнання.
"В нас є промисловий склад. Дівчата формують одяг зимовий для хлопців. Також є медичний пункт, формуємо ліки, засоби гігієни. Як хлопці їдуть, ми на блокпостах роздаємо допомогу. Багато ми отримали в шпиталі допомоги з Америки".
Володимир Мосейко почав волонтерити у 2013 році, тоді організували пункт обігріву.
"Возили звідси допомогу на Майдан. Коли розпочалася війна люди зібрали волонтерську допомогу і ми поїхали до хлопців у Донецьку область, в сторону аеропорту. Ми туди приїхали, я побачив, що не тільки наші хлопці потребують волонтерської допомоги, а потребують волонтерської допомоги всі".
Тоді створили власну організацію "Козацько-десантний екологічний осередок імені Дмитра Байди Вишневецького". Володимир Мосейко став наказним отаманом Тернопільського коша. Окрім збору волонтерської допомоги, козаки займаються патріотичним вихованням молоді. Вони започаткували табір "Подільсько-Волинська січ", який діє в Лановецькій громаді. Згодом козаки об'єдналися ще з кількома волонтерськими організаціями і створили рух "Я – волонтер".
А з початку повномасштабної війни їхня діяльність знову розширилася. Тепер працюють із закордонними благодійними фондами.
"Знайшли зв'язки з Польщею, Італією, Америкою. Люди нам повірили і вже протягом повномасштабної війни понад 6 тисяч тонн волонтерської допомоги відправили на передові позиції в 10 областей".
Від американського благодійного фонду отримали вже 
, які передали військовим. Один з таких автомобілів забрав військовослужбовець Роман Демчук.
"Якби не волонтери, то в нас би нічого не було, ні транспорту. На волонтерському русі все тримається", – говорить Демчук.
Володимир Мосейко каже, що волонтерити будуть щодня, поки Україна не здобуде перемоги.
"Я вірю в перемогу, вірю в хлопців, а ми тут зробимо, що зможемо. Ми вас любимо, шануємо і поважаємо, з нами Бог і Україна".