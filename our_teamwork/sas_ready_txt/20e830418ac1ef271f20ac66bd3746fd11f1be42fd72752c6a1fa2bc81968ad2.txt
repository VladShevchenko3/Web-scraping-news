Хату бабусі з Хмельниччини, в яку впав уламок російської ракети, відремонтували волонтери з "БакотаХаб"

Неля Шпулак

Про це Суспільному розповів голова Староушицької громади Анатолій Тимчук.
За його словами, до нього звернулися активісти, які у громаді створюють мистецький простір "БакотаХаб", з пропозицією допомогти бабусі Марії з ремонтом хатини. Сільська рада, каже Анатолій Тимчук, придбала матеріали, необхідні для ремонту, а волонтери його зробили.
Голова громадської організації "Територія" Андрій Зоін говорить, коли вони дізналися, що уламок збитої російської ракети поцілив у хату жительки сусіднього з мистецьким простором села, вирішили допомогти.
"Ми знаємо пані Марію, адже минулого року брали в неї інтерв'ю для одного з наших мистецьких проєктів. Вона розповідала нам про минулі роки, співала стародавні колядки та пісні. Ми запам'ятали її, як добру та світлу людину, тому вирішили спільними зусиллями допомогти бабусі та відремонтувати її пошкоджений будинок до холодів. Староушицька громада придбала матеріали для ремонту, а ми зібрали команду волонтерів з Бакота Хаб та запросили майстра з проєкту Tolocar: Mobile Makerspaces in Ukraine, який приїхав до нас з цілою машиною інструментів для ремонту та координував робочий процес. Лише за один день нам вдалось відремонтувати пошкоджений дах та розібрати завалений сарай", — розповів Андрій Зоін.
За словами Андрія Зоіна, тепер хатина бабусі Марії готова до зими і вони з волонтерами сподіваються, що більше нічого її не налякає.