Черкаські волонтери плетуть зимові "кікімори" для військових

Марина Денисенко

Аліна Задвірна розповіла, що навчається на дизайнерку, тому виготовлення маскувального одягу для неї – це мистецтво.
"Найцікавіше – це плести, бо це творча робота. Ти сидиш, думаєш, де в тебе сірий, де білий, щоб не повторювалися".
Стрічки спочатку нарізають, а потім вплітають у сітку, пояснила волонтерка Лілія Шостак:
"Два рядки тканинки та рядок ниточки. Сітка велика, то стараємося чіпляти так,  щоб у разі вітру не підіймало і не було видно наших хлопців".
Два сини пані Лілії воюють на фронті із перших днів повномасштабного  вторгнення Росії. Тому у волонтерстві жінка знаходить розраду.
"Як мати я посилаю їм якусь охорону, я це відчуваю. Коли я сюди не ходжу, мене щось тривожить, а коли я тут, то думаю, що і їм там краще, і їхнім друзям там краще", — прокоментувала пані Лілія.
Одну сітку виготовляють протягом двох — трьох днів, розповіла волонтерка Ганна Пряженик.
"Ми використовуємо флізелін, він у нас чорного, сірого та білого кольорів. Білого йде більше, тому що ми готуємо зараз на зимовий час. Він не промокає, він легкий, теплий", — пояснила пані Ганна.
За словами волонтерки Олени Копитіної, "кікімора" має  бути зручною та практичною:
"Робимо, як плащі, потім робимо капюшони".
Готові вироби пакують та відправляють на фронт. До кожної посилки додають солодощі та дитячі малюнки, розповіла пані Олена. Радіють, коли зустрічають вже тут, вдома, тих, кому відправляли допомогу, сказала волонтерка.
"Найбільше, коли вони особисто приїжджають, і ми можемо їх обійняти. Це так надихає", — розповіла Олена Копитіна.
За словами волонтерки, в їхньому центрі не відмовляться ні від тканини, ні від робочих рук.