Громада Тернопільщини передала допомогу військовослужбовцям ЗСУ

Богдан Боденчук

Це буржуйки, генератори, військова амуніція, продукти, теплий одяг та автомобіль.
У волонтерському центрі Чорткова збирають гуманітарну допомогу для військових. Галина Дубцова принесла передачу для чоловіка. Жінка розповідає, зараз він на передовій.
"Мій чоловік військовослужбовець. Він вже був на пенсії кілька років. Як тільки почалася війна, з перших же днів пішов в наше ТРО. Зараз десь під Бахмутом, був поранений. Зараз після реабілітації знову там. Цей раз він просив відра, тазики, щоб попрати одяг, в них болото, самі розумієте. Лампочки потрібні, якась клейонка, постійно потрібні утеплювачі".
Мар’яна Біловус прийшла, щоб передати все необхідне для батька, який зараз у госпіталі.
"В бою він зазнав поранення. Біля нього підірвався снаряд, його відкинуло і в середині органи в нього поранені. І тому йому ще потрібно передати телефон, документи, деякі особисті речі, які потрібні нагально. Але ще конкретної ситуації ми не знаємо, що з ним і який його стан здоров’я. Але на цей час те, що терміново, ми передаємо".
Петро Гевко волонтерить від початку війни. Чоловік розповідає, доправляє на передову посилки, які військовослужбовцям передають рідні, а також те, що потрібно бійцям.
"На сьогодні потрібні буржуйки, зимова гума на всю техніку хлопцям. Будуть довозити нам ще генератори. Хлопці просять дуже багато, щоб в них була якась електрика, а також теплий одяг, тепле взуття. Термобілизна зараз дуже потрібна, рукавиці. Цього разу веземо велику кількість кариматів, газових балончиків, адресні посилки. Веземо зимові шини, буржуйки, акумулятори для автомобілів, мастило. Є складені окремо подарункові набори для кожного бійця. Передаємо шкарпетки, військову амуніцію, павербанки, ліки веземо по госпіталях, де є поранені бійці".
Приєднався до волонтерської команди місцевий капелан Андрій Левкович.
"Їду до хлопців, щоб духовно підтримати, поспілкуватися, привезти їм передачі, показати, що ми є з ними, що їх підтримуємо".
Міський голова Чорткова Володимир Шматько розповідає, везуть допомогу в частини, де служать бійці Чортківської тероборони та 44-ї артилерійської бригади Тернополя.
"В понеділок виїжджаємо, це буде Краматорськ, Слов’янськ, Бахмут, Костянтинівка. Потім середа, це вже буде Запоріжжя, Покровськ, Новомиколаївка. Їдемо до всіх наших підрозділів. Також в понеділок ми відправляємо автомобіль. Наш Чортківський медичний фаховий коледж купив повнопривідний джип, укомплектований усіма необхідними речами. На Миколая наше комунальне підприємство, освітяни, міська рада колектив ярмаркували на площі і зібрали 198 тисяч гривень. Цей символічний прапор з автографами від наших дітей говорить про те, що в нас є в Чорткові люди, які хочуть швидкої перемоги, щоб це військові відчули".
Шестирічна Анастасія Іванків каже, принесла до волонтерського центру гроші, які збирала на іграшку.
"Я принесла гроші, щоб допомогти військовим. Мій дядьо зараз так само на фронті. Я хочу, щоб закінчилася війна, щоб наші хлопці повернулися додому всі живими".