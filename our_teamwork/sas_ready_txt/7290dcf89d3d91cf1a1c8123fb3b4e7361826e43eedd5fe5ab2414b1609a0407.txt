"Маємо змогу хоч трішки допомогти": у Рівному переселенцям роздаватимуть продуктові набори

Крістіна Лапікоцька
Артем Остапюк

Проєкт рівненських волонтерів увійшов до 30 з 240 претендентів на грант. Волонтерський штаб вже отримував таку підтримку. 
"В нас вже декілька таких грантів було і те, що сьогодні відбувається, можливість закупити ці продуктові пакети — це в рамках субгранту Європейського Союзу, який реалізує «Мережа 100 відсотків життя Рівне»", — говорить координаторка волонтерського штабу Ольга Яковлєва. 
Один продуктовий набір коштує 600 гривень. Всього переселенцям передадуть 150 таких пакетів з продовольчою допомогою та медикаментами:
"В сам пакет в нас буде входити олія, тушківка, крупи різні. Обирали так, щоб було необхідне людям: макарони, спагеті, тобто те, що має попит", — зазначила волонтерка Марина Павлюченко.
У волонтерському штабі кажуть, що з початку повномасштабного вторгнення вже роздали більш як 15 тисяч продуктових пакетів.
"До нас часто звертаються люди, які винаймають житло і в них всі гроші йдуть на оренду, і не залишається навіть на їжу. Окрім того, що наш штаб щоденно роздає хліб, ми маємо змогу хоч трішки допомогти людям цими пакетами", — каже Марина Павлюченко.
Отримати продуктовий набір можна буде у Рівненському обласному волонтерському штабі, що знаходиться на Покровській, 16. 