На Рівненщині волонтери передали генератор у санаторій, де живуть переселенці

Наталія Стратонова
Коломис Максим

Жителі селища Степань користуються послугами водопостачання з башти, розташованої на території місцевого санаторію Горинь. Проте, під час планових знеструмлень вона не працює.
"Нам потрібна така апаратура, яка давала б живлення, щоб ми могли забезпечити водою не тільки наш заклад, де живуть переселені особи, але й лікарню, садочок, школу, дім для літніх людей, які користуються нашою водою", — каже головна лікарка санаторію Горинь Лариса Шишковська.
Вона додає: під час планових вимкнень світла вода у заклади також не надходить.
Щоб усунути проблему, волонтери благодійного фонду Рокада доставили на територію закладу електрогенератор.
"Торік ми подали заявку на управління Верховного комісара у справах біженців ООН, щоб задовольнити потребу у генераторі великої потужності для забезпечення діяльності санаторію і загалом селища водою", — розповідає координаторка БФ Рокада на Рівненщині Вікторія Костюк.
Генератор у Степань доставили у рамках співпраці з закладами, які прихистили внутрішніх переселенців. Станом на 1 лютого їх у санаторії проживає більше сотні. 
"Дай Боже, що так є. Дах над головою і тепло. Коли нема світла, звичайно, тепло відключається, але це не страшно. Я увесь час згадую, що комусь гірше там, в окопах. І мене це зупиняє. Я хочу, щоб хлопцям було добре, а нам це узагалі — п'ятизірковий готель", — каже переселенка з Лисичанська Катерина Нарст.
Окрім електрогенератора, благодійники привезли у санаторій зимове взуття для переселенців. 