В Хмельницькій міській раді оселилась кішка з-під Бахмута

Катерина Шевчук
Діана Колеснік

Зараз кішка, якій поки не вигадали імені, кілька днів обживає новий кабінет, виділений їй міською радою та звикає до нових господарів. Тут, у відділі міського господарства, де цілодобово є люди, тварина має спальне місце, точилку для кігтів, аби не обдерла дивани й лоток для туалету. Щоправда, поки кількамісячну кішку привчають до цивілізованого походу в туалет, вона, за інстинктами, риє землю у вазонах. 
А народилась та прожила перші тижні — на лінії фронту, в окопі під Бахмутом. Її мама там привела троє кошенят, розповідає волонтерка Ярослава Гранат:  "До нас звернувся військовий, який користується нашою волонтерською поштою, щоб ми йому допомогли в перевезенні декількох котиків. Він був поранений і виходить, що залишив цих котиків в Бахмуті. Приїхав в госпіталь, вилікувався і був небайдужий до долі тих котів, яких він залишив".
Волонтерка говорить, що після одужання військовий, разом із волонтерською поштою, повернувся за котячою родиною в Бахмут. Поїздку чотирилапі, разом із теперішньою мешканкою міської ради — перенесли спокійно.
"Їх було четверо: троє кошенят і одна мама-кішка. Одного котика військовий залишив собі, мама з татом, виходить — в пошуку сім'ї. А один із них — ось, у нас", — каже Ярослава Гранат.
Керівництво міста історія про котиків розчулила, тому в міській раді вирішили завести символічну кішку із лінії фронту та й заодно стати прикладом для містян. Але до спілкування із високопосадовцями юна мешканка ще звикає, тому під час інтерв’ю активно виривається з рук заступника міського голови Миколи Ваврищука.
"Тут багато в міській раді є людей, які люблять тварин. Є місце, не тільки саме приміщення, але й двір. Тому я думаю, що тут цьому котенятку буде нормально. Вона тут буквально три-чотири дні й призвичаюється. Кошеня ще маленьке, а як підросте — буде простіше", — каже Микола Ваврищук.
Імені кішці поки не придумали, стосовно цього під постом чиновника у Фейсбуці розгорнулось ціле громадське обговорення. Микола Ваврищук говорить — назвуть чотирилапу символічно до того, звідки й в який час вона приїхала.