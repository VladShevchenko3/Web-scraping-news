Плакали над текстом і згадували шкільні правила. Як у Чернігові писали диктант національної єдності

Юлія Суржикова

Восьмирічний Сергій Мороз та дев'ятирічна Кіра знають один одного із сюжетів Суспільного. Сергій збирає гроші на ЗСУ співами, а Кіра, щоб допомогти військовим, відрізала волосся. Побачились по-справжньому в укритті перед написанням радіодиктанту.
"В школі диктанти бувають не так часто, але ж бувають", — поділилася дівчинка.
Сергій розповів про свої враження:
"Писав речення, щоб було красиво і без помилок".
З дітьми в одному сховищі писали 22-й радіодиктант єдності волонтери, лікарі, футболісти, батьки та військові. Хтось з них готувався до написання, а хтось просто згадав, що вчив у школі.
Зокрема, учасник відомого українського телешоу Денис Семенець, каже, що регулярно слідкує за свіжими правилами українського правопису.
Гравець ФК "Чернігів" Володимир Зубашівський, навпаки, просто прийшов без підготовки.
"Не готувався до сьогоднішнього диктанту і в останній раз писав ще у школі років 6-7 тому. Але не хвилююся, все добре".
У День української писемності у прямому ефірі Суспільного радіодиктант єдності мав назву "Твій дім", текст написала письменниця і режисерка Ірина Цілик. Читала його акторка Ада Роговцева.
Тривав диктант «Твій дім» близько 20 хвилин.
Писав диктант і Олександр Гребенников, він 25 років прожив в Росії, а останні півтора — живе в Україні й говорить українською.
"Писати я почав не так давно, працюю завжди українською, тому що це і соцмережі й написання пресрелізів, статей для офіційного сайту, але коли в тебе немає автоматичної перевірки, то воно трошки важко. Але хотів би звернути увагу, що автори тексту змогли достукатися до кожного і знайти потужні слова, які для кожного українця ось просто".  
Лікарка-фізіотерапевт Інна Титаренко вийшла з приміщення просто під час диктанту, розплакалася над текстом.
"Я пережила це все, ми раптом не втратили будинок. Будинок сусіда був зруйнований повністю до фундаменту, я навіть не змогла написати далі. І я не розумію, чому обрали таку тему, бо є люди, які втратили будинки повністю".
Її чоловікові, теж лікарю-фізіотерапевту, В’ячеславу Титаренку диктант також навіяв сумні спогади.
Радіодиктант потрібно писати тільки від руки. Втім, на перевірку можна надіслати текст, написаний шрифтом Брайля. Щоб надіслати текст на перевірку, в учасників є рівно доба, до 11:00 години 10 листопада. Приймають листи за адресою: м. Київ, вул. Хрещатик, 26 або на електрону адресу. Для тих, хто перевірятиме себе сам, текст оприлюднять на сайтах «
» та 
. 