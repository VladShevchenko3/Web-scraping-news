Закінчуються запаси — сумським волонтерам потрібен парафін для окопних свічок

Ірина Касьяненко
Юлія Марковська

У сумській бібліотеці на Герасима Кондратьєва, 140 два-три рази на тиждень збираються волонтери. Виготовляють близько ста заготовок для окопних свічок в день. Одна така свічка горить 3-4 години. З її допомогою наші захисники можуть і зігрітися, і їжу собі приготувати. Працюючи над заготовками, волонтерки спілкуються або ж співають.
Волонтерка Галина Прокопець виросла в сім’ї військових. Тому сюди, каже, прийшла за покликом серця. "Якби я була хлопцем, я б була там. А раз я дівчина, то прийшлось мені сюди. Вважаю, що це обов’язок усіх нас, обов’язково ми повинні бути тут, повинні допомагати. Дякувати богу, що в мене така сусідка, яка підказала. І я з радістю приходжу і працюю", - розповідає жінка.
"Хочеться від усієї душі і теплоти серця допомогти нашим хлопцям, які в такий складний час знаходяться зараз в окопах: під обстрілами, по болотах, по снігу, по дощу вони своїм тілом закривають наш народ і нашу Україну", - говорить волонтерка Тетяна Носок.
"Зараз настав такий час, час особливої відповідальності: що ти особисто зробив для фронту і для перемоги? Ми намагаємось робити те, що ми вміємо. І це (показує окопну свічку, - ред.) - нам під силу", - вважає волонтерка Лідія Передрій.
Робити заготовки для окопних свічок приходять і чоловіки. "Річ у тому, що баночки різні. І для того, щоб їх довести до одного розміру їх обрізають і обрізаний край є гострим. І, відповідно, для того, щоб наші бійці не поранились загинається така кромочка і тоді вже безпечно ними користуватись. Інколи беремо додому, вдома працюємо. Вважаю, робимо корисну, добру справу і хоч таким чином допомагаємо нашим Збройним Силам України", - говорить волонтер Віктор Сергієнко.
Окопні свічки в бібліотеці-філії №7 волонтери роблять понад два місяці.
За останній місяць роботи відправили військовим понад 800 таких свічок. З приходом зими попит на них зріс. 
Наразі мають багато заготовок, але, щоб зробити з них свічки, потрібно понад 250 кілограмів парафіну, каже завідувачка бібліотеки Ірина Андрухова. "Ми б дуже були вдячні, якби нам допомогли з парафіном. Тому що, ми віддавали нашим воїнам свічки, спочатку брали на пробу декілька штук, потім замовляли по сто, їм сподобалось. Вони такі придумують цікаві конструкції, як ними користуватись. Не тільки підігріти й закип’ятити воду, зігрітись, а взагалі й речі сушать, фантазія в них чудова", - розповіла жінка.
Ірина додає, що парафін має бути якісний. "Тому що свічка і так коптить і для того, щоб було менше “гарі” потрібно, щоб парафін був очищений", - говорить жінка.
А поки волонтери чекають на допомогу з парафіном, продовжують працювати над заготовками для окопних свічок.