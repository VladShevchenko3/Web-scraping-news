Продукти, дитяче харчування, одяг та ліки. Миколаївські волонтери привезли гуманітарну допомогу до Снігурівки

Ігор Горбатенко
Валентина Гурова

Голова благодійного фонду Олена Калаянова розповіла кореспондентам 
, що надавати допомогу цивільним і військовим фонд почав одразу після повномасштабного вторгнення російських військ в Україну.
"Гуманітаркою та грошима допомагають друзі та деякі організації. Часто доводиться вкладати власні кошти, зокрема на паливо для поїздок у прифронтові або деокуповані села", — сказала Олена Калаянова. 
До Снігурівки повезли продукти, дитяче харчування, одяг, ліки. Зупинились на околиці міста та запропонували допомогу місцевим. 
Пані Наталя вибрала одяг для себе та для чоловіка, отримала продукти та деякі ліки. Жінка розповіла, що в окупації було важко, часом доводилось перетирати пшеницю та робити хліб вдома.
"Я схудла на 18 кілограмів за війну. Від початку не було чого їсти, перший місяць дуже важко було з продуктами, з їжею, з хлібом. А потім трішки легше стало, коли продукти почали привозити місцеві. Виручали корівки, господарство, молочко, сир", — сказала Наталя.
Житель Снігурівки Олексій каже, щодня в окупації сподівались, що незабаром Збройні сили звільнять місто, та дочекались. Тепер, говорить, налагоджувати життя легше, втім потрібна допомога.
"Бажано, щоб так частіше на наші вулиці заїжджали, тому що ми на "отшибі" і всі їдуть або в центр, або на соцмісто, а нас всі проїжджають. А поки прийдеш на соцмісто там тисяча людей і нічого не захопиш, поки додибаєш, старий", — розповів Олексій.
Також чоловік пожалівся на нестачу палива для обігріву будинку.
"Треба щось з зимового одягу взяти, пообдиралось все. Топити нема чим, хворосту назбирав, у кухні розтопив, в хаті і не намагаємось протопити, тому що нема чим", — розповів Олексій.
Автівку із гумдопомогою розвантажили протягом години. 
"Так страшно трошки їздити туди, ми також люди звичайні, але ми їдемо, тому що це наш народ, ми і є Україна всі. І ті люди, які залишились там, їм потрібна наша допомога, діти там", — сказала Олена Калаянова.
Дорогою до Снігурівки волонтери побачили кілька сіл до яких тепер планують відвезти гуманітарну допомогу.