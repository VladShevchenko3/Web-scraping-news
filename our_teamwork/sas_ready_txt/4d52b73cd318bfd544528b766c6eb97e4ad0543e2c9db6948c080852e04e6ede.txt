В Івано-Франківській громаді досліджують, як молодь оцінює дії влади

Ірина Каразуб

Дослідження серед молоді Івано-Франківської громади ініціювала та реалізує громадська організація “Між Іншим” разом з Карпатським інститутом аналітики “FrankoLytics” у партнерстві з Молодіжною радою при міськраді та департаментом молодіжної політики та спорту.
“Ідея дослідити молодіжне середовище виникла давніше, ще коли разом з колегою Владиславом Сохою виникло запитання: “А чого ж треба нашій молоді?" Бо є багато молодіжних організацій, які прагнуть ефективно співпрацювати, але не впевнені, чи вони роблять саме те, що цікавить молодь", — говорить Лілія Стрілецька.
Дослідження проходитиме у три етапи: анонімне опитування молоді, особисті інтерв'ювання та напрацювання рішень у робочих групах. Проєкт реалізують у межах грантової програми від громадської організації "Платформа публічної дипломатії" та Національного демократичного інституту за фінансування Агентства США з міжнародного розвитку USAID.
"У співпраці з молодіжною радою ми подали запит до різних департаментів нашої міської ради: чи проводилися за останні п'ять років дослідження, опитування або інша аналітика саме щодо молоді. І ми отримали відповідь, що були два дослідження впродовж 2017-2022 років, але це — не та аналітика, якою можна зараз керуватися. Ми зрозуміли, що у цьому напрямі є запит", — каже Лілія Стрілецька.
Результати досліджень важливі для ефективної взаємодії молоді та влади, каже керівниця відділу молодіжної політики департаменту молодіжної політики та спорту міськради Мар'яна Циганин.
“Ми дуже цінуємо таку співпрацю. Результати проєкту для нас будуть опорою, що ось так потрібно спілкуватися, ось такі терміни не зрозумілі для молоді. І коли у нас буде дослідження, це сприятиме взаємодії, — розповідає Мар'яна Циганин. — Зокрема, в онлайн-опитуванні молодь дасть оцінку владі та свою готовність до прийняття управлінських рішень, участі у волонтерстві”.
Методологію дослідження розробили науковці Карпатського інституту аналітики "FrankoLytics".
"У громаді приблизно 70 тисяч молодих людей. Щоб наше дослідження було максимально якісним, ми заручилися підтримкою Карпатського інституту аналітики. Його фахівці розробили для нас методологію дослідження, — говорить Лілія Стрілецька. — Ми попередньо проводили фокус-групи, а наразі тривають глибинні інтерв'ювання з представниками молодіжного середовища та місцевої влади".
За тиждень онлайн-опитування пройшли 200 респондентів, каже аналітик Карпатського інституту аналітики "FrankoLytics" Тарас Малишівський. Попередні результати дослідження вказують на певні проблеми, з якими стикається молодь.
"Станом на зараз важко говорити про фінальні підсумки дослідження, але те, що ми побачили під час проведення фокус-групової дискусії та глибинних інтервʼю, вказує на те, що активне молодіжне середовище в громаді є, і молодь реалізовує дуже багато різноманітних подій. І це — позитив. Також є департамент молодіжної політики і спорту, який теж долучається до організації різноманітних подій та надає підтримку ініціативам. Ми бачимо труднощі комунікації між ними. І цінність нашого проєкту — запропонувати, яким же ж чином підвищити ефективність взаємодії молоді із місцевою владою".
Зі слів проєктної менеджерки громадської організації "Між іншим" Лілії Стрілецької, на початку березня 2023 року планують провести форум, на якому обговорять результати дослідження.
"На нього запросимо всіх, хто залучений до проєкту, та сформуємо спільне бачення майбутнього розвитку молодіжного середовища: "А що ми робимо у 2023 році?" І це все у партнерстві з владою, аналітиками, волонтерами, інститутами громадянського суспільства, — розповідає Лілія Стрілецька. — Віримо, що буде колективна праця, яка дасть ефективний результат, і молодь буде почутою".
Загалом участь в 
можуть проходити люди віком від 14 до 35 років до 27 січня 2023 року.
 