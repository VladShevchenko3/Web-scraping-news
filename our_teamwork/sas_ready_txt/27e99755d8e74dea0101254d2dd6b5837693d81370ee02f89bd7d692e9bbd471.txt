Майже 15 000 банок м'ясних консервів для військових ЗСУ виготовили за пів року двоє любарчан на Житомирщині

Оксана Ковальчук
Леонід Харшан

Продукти та банки до Любара везуть із різних міст України.
"Ідея виготовлення каші виникла у березні, – розповідає волонтер Олександр Данілов. – Ми з друзями організувалися і тут працюємо. Нам ніхто не оплачує нічого. Все це за нашим бажанням. Я тут тому, що хочу своєю працею допомагати пришвидшувати перемогу".
 
"Працюю в цеху, тому що вважаю, що у цей нелегкий час потрібно допомагати нашим Збройним силам", – додав волонтер Анатолій Грицик.
 
 
Власник приміщення Володимир Пильгун сплачує за електроенергію та воду.
"Ніхто не думав, що рахунок виготовлення банок піде на тисячі. Ми відправили нашим захисникам майже 15 тисяч банок", – зауважив волонтер Володимир Пильгун.
 
Виготовляти консерви Олександру й Анатолію допомагають місцеві жителі.
"Мені щоразу приємно сюди приходити. Тут я відчуваю себе добре, відчуваю себе причетним до великої справи", – каже волонтер Анатолій Забродський.
 
 
Тушонка з любарської автомийки до вподоби не тільки військовим, а й бійцям загонів тероборони.
"Нещодавно запустили в роботу другий автоклав, – каже волонтер Володимир Пильгун. – Це дасть змогу виробляти ще більшу кількість продукції".
 
 