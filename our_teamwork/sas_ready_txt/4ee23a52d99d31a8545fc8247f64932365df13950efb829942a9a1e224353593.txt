У Сумах Анатолій Близнюк презентував посібник із волонтерства

Діана Крахматова
Крістіна Члек

"Хоча вона за обсягом й не дуже велика, 170 сторінок, але це квінтесенція всього досвіду, який проводився серед волонтерів і серед учнівської і студентської молоді ",— каже Анатолій Близнюк.
Видання складається з десяти глав, в них ідеться про напрямки волонтерського руху, також надаються зразки документів, фотографії.
"Завжди звикли до того, що книги про благодійництво, про волонтерство, це нариси, біографічні про одну людину, про другу, про третю. Але – ні. Зовсім це іншого плану видання. Це – науково-педагогічна методична книга. Тобто, посібник, як треба проводити роботу з волонтерства", — розповідає автор книги. 
Волонтерський рух став особливо актуальним із початку російського вторгнення у 2014 році. Саме тоді виникла ідея написати книгу, говорить Анатолій Близнюк.
"Якби не  волонтери на першому етапі війни, ще 2014 рік, то хтозна, як би взагалі події відбувалися на фронті, і, в першу чергу, на Донбасі. Але ми вийшли з цієї кризи та будемо продовжувати цю роботу до перемоги".
Микола Кіченко – один з тих, про кого розповідається в книзі. Нині чоловік  служить у територіальній обороні. А з 2014 року збирає та возить гуманітарну допомогу українським бійцям. Чоловік говорить – найчастіше їздив на Донецький та Луганський напрямки.
"Якби не допомога простих українців, патріотів, то дуже важко і тяжко було б сьогодні.  Якщо брати з 14-го по 22-й, то за всі роки  найстрашнішими, найзапеклішими були 2014-2015 роки. Хлопці були роздіті, розбуті, голодні, холодні. Не було нічого. Від держави на той період допомоги було дуже мало. Віддавали люди останнє. Ми везли. Ми приїжджали на Сумщину. Брали все. Чим люди допомагали, те й везли на передову, у сіру зону", — каже Микола Кіченко.
Вийшла книга накладом у сто примірників, знайти її, за словами автора, можна у бібліотеках та навчальних закладах Сумщини.