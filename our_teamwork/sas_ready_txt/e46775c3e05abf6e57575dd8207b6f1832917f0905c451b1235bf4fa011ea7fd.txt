Раніше ходили пішки. Як працюють соціальні рейси до Слов'янська

Суспільне

З села Хрестище до Слов’янська 15 кілометрів. Як розповів житель села Амір, через бойові дії, впродовж кількох місяців до Слов’янська не було жодного рейсового транспорту. Місцеві, каже, добиралися як могли: “Хто як, хто пішки, хто на велосипедах”.
Соціальним автобусом, розповідають жителі села, вони їдуть до Слов’янська, щоб купити продукти, до лікарів, оформити пенсії чи соціальні виплати.
“Я їду до пенсійного відділу, щоби пенсію мені перерахували додому. Щоб я отримувала вдома пенсію, тому що я не в змозі поїхати та отримувати по картці”, — говорить  місцева жителька Ніна.
Безкоштовний автобус із Хрестища курсує щотижня. У Слов'янську водії чекають людей, поки ті вирішують у місті свої справи.
“Ми возимо людей цього селища до міста Слов'янськ. Вони там вирішують свої справи й потім ми привозимо їх сюди назад”, — каже водій соціального автобуса Станіслав Мірошниченко. 
Соціальні рейси реалізує благодійний фонд ADRA Ukraine за підтримки уряду Канади.
“Ми отримали запит від МВА Святогірська для надання транспорту. Цей транспорт їздить у  вівторок, середу та четвер, тобто три рази на тиждень. Охоплює три населених пункти. Людям у цей час дуже потрібен доступ до базових соціальних потреб”, — повідомила Суспільному координаторка транспортного проєкту “ADRA Ukraine” Анастасія Єгорова.
За словами координаторки проєкту, за потреби транспорт також можуть залучати до підвезення людей до евакуаційних потягів.