"Робимо з того, що знаходимо вдома". Майстри з Буковини виготовляють пічки для військових

Юлія Трач

Буржуйки виготовляють вдома у Євгена Костіна. Раніше він поставив таку піч вдома. Волонтер з села Василь Присакар вирішив, що ці пічки можуть бути корисними для військових на фронті. Відтак, знайшли потрібні матеріали та зробили перші дві буржуйки.
Майстри знаходять матеріали вдома, інше необхідне купляє син Євгена. Також долучилися односельці — кожен приносить, що має: старі ліжка з пружинами, господарські тачки та металолом, який здавали на перероблення. До кожної буржуйки виготовляють совки.
Майстри роблять одну пічку приблизно за день, каже Юрій Мілімук. Їх роблять невеликими й неважкими, аби можна було легко переносити. Також вдома перевіряють, як вона гріє — чи не димиться і як довго тримає тепло.
За словами волонтера Василя Присакара, буржуйки відправляють на першу та другу лінії фронту. Три штуки передадуть на позиції біля Лиману, Бахмута та Покровська.
Наразі майстри роблять ще одну піч про запас. За словами Юрія, немає багато часу виготовляти їх через основну роботу. Якщо буде потреба та знаходитимуть матеріали, то продовжуватимуть виготовляти взимку.