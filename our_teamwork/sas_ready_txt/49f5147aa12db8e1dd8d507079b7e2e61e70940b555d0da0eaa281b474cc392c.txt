Здати кров для хворих дітей: Житомир знову долучиться до акції "Найтепліший день донора"

Олена Слободенюк

"Найтепліший день донора" автоматизована система рекрутингу та управління донорами крові "ДонорUA" проводить спільно з Житомирським обласним центром крові. Зі слів Андрія Магалецького, у 2021 році акція проходила у семи містах України, і саме у Житомирі до неї 
 найбільше донорів.
"У Житомирі тоді прийшли здавати кров 83 людини, і це був найбільший показник серед усіх семи міст, які долучилися до "Найтеплішого дня донора". Цього року в акції, крім Житомира, беруть участь ще вісім міст – Київ, Рівне, Вінниця, Львів, Дніпро, Хмельницький, Тернопіль та Кропивницький", – каже Андрій.
Ця акція – це спосіб привернути увагу людей до того факту, що кров та її компоненти потрібні постійно.
"Особливо це стосується онкогематологічних відділень, пацієнтам яких з урахуванням специфіки хвороб кров, дійсно, треба завжди. Весь час приходять заявки на те, що потрібна кров, потрібні тромбоцити. Наприклад, під час лікування тромбоцити падають достатньо часто – їх треба переливати, оскільки це життєвонеобхідний компонент. Якщо ми банально візьмемо статистику і рекомендації, то за розрахунками ВООЗ, на тисячу людей мінімально має бути в районі 32-33 донорів, в Україні у нас ця цифра по областях коливається від 11 до 13 донорів", – говорить волонтер.
"Найтепліший день донора" організатори традиційно проводять перед новорічно-різдвяними святами, аби зібрати для дітей не лише донорську кров, а й невеликі подарунки.
"Ми хочемо додати святкової атмосфери дітям, тому закликаємо донорів за бажання приносити із собою маленькі іграшки без дрібних деталей, які можна мити; книжки, розмальовки, канцтовари, пазли, невеличкі конструктори, – розповідає Андрій. – На жаль, не можна нести дітям м'які іграшки та іграшки із вираженим ароматом, не можна снеки і смаколики".
Акція стартувала 19 грудня і триватиме упродовж п'яти робочих днів – до 23 грудня. У Житомирі "Найтепліший день донора" запланований на 21 грудня – приходити можна з дев'ятої години ранку до першої години дня за адресою: вулиця Кибальчича, 16, Житомирський обласний центр крові.
Організатори кажуть, що команда "ДонорUA" зустрічатиме усіх донорів зі смаколиками, волонтерською підтримкою і фотозоною. Крім того, серед учасників акції також розіграють пауербанк.