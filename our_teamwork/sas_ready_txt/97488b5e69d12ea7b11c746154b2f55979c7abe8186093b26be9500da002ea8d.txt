"Може, у когось серце тьохне". Евакуйованим з Донеччини тваринам шукають господарів

Вікторія Волошаненко
Олена Жикалова

"
"
 
Кропивничанка Катерина Дорош проїхала дві тисячі кілометрів, щоб врятувати тварин. З початку повномасштабного вторгнення Росії це була третя її поїздка. Каже, цього разу було важче, ніж минулі рази. Тоді місцеві жителі допомагали зібрати тварин в одному місці. Цього разу шукали їх у покинутих оселях.
"Такі старенькі собаки. Лише один відсоток зі ста, що ми їх прилаштуємо. Але ми все одно віримо в диво. Усе ж таки це тварини, які приїхали зі сходу України, вони побачили багато чого поганого. Може, в когось серце тьохне".
З села Катеринівка вдалось забрати сім собак і три коти. Їхні господарі загинули через обстріли або евакуювались. 
"Гранат бігав по селу, запримітив собі покинуту хату й там оселився. І жінка, яка приїхала з Києва за своїми тваринами, ходила його годувати".
 
Двоє собак старші. "Десь близько 9-10 років обом. Обидва старі, нещасні, покинуті. Вони жили в покинутій хаті. Там вибухи чутно постійно".
В іншому дворі кропивничани натрапили на собаку й кота. "Кішка була вдвох у дворі з покинутим песиком, який сидів на ланцюгу. Така вона лагідна красуня. Будемо її виставляти на прилаштування".
У села Богородичне Краматорського району з двохсот хат не побачила жодної вцілілої, говорить жінка. З села забрала дві собаки й кота. "Кіт прийшов сам, побачив, що машина стоїть. Він голодував, занедбаний такий".
Катерина Дорош говорить: дорогою завезла допомогу військовим у Бахмут, залишила для тварин корм. "Під обід, коли ми приїхали, почались дуже щільні обстріли й нас просто туди не пустили військові".
Цього разу вивезти з Донеччини вдалось дев’ять собак і п’ять котів. За три поїздки на схід України Катерина евакуювала 72 тварини. Рятувати покинутих тварин хотіла б їздити частіше, але кропивницький центр переповнений, каже Катерина Дорош. Нині тут живуть 305 собак і 35 котів.
"Якби знайшлись люди або притулки, які погодилися б забирати хоч частину тварин, яких я привезу, я б їздила залюбки".