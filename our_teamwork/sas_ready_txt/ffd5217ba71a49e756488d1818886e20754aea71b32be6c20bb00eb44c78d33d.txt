Херсонський волонтер "дядя Гриша", повернувши собі посмішку у Запоріжжі, вирушає додому

Суспільне

 
Григорій Янченко – більш відомий як "дядя Гриша" – волонтер з Херсона, прийшов до стоматологічної клініки аби втілити у життя давню мрію – отримати "голлівудську" посмішку.
З лікарем стоматологом Володимиром Стефанів Дядя Гриша познайомився у 2014 на передовій, разом волонтерили. Він безоплатно допомагає військовим. Тоді Володимир Стефанів і пообіцяв повернути посмішку відомому херсонцю. Виконати обіцяне вдалося, коли дядю Гришу евакуювали до Запоріжжя.
"Робота дуже складна, тому що довелося на першому етапі видаляти всі корінці, які вже відновленню не підлягали. Встановити 12 імплантів, по шість на кожній щелепі, зняли відбитки та робота пішла в лабораторію. Враховуючи бажання пацієнта і наші можливості, практично повністю вдалося відтворити зубний ряд".
Процедура з відновлення посмішки  тривала майже місяць, робота була завершена саме у день визволення Херсона.
"Ви знаєте цілий вечір, як сказати правильно плакати не плакав, але настрій такий, щоб скоріше додому поїхати, тому що Херсон без мене не Херсон".
Вже сьогодні дядя Гриша повертається до рідного Херсона. Каже, вже має багато планів:
"Зараз хотілося поговорити з моїм напарником по поїздках на Схід, з Вадіком який мені допоміг виїхати в Запоріжжя, з багатьма, але в першу чергу піти сходити на кладовище до своєї жінки, це все", — каже дядя Гриша.