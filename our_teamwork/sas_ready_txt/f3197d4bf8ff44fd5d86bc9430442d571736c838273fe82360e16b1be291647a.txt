Волонтери з Харкова зробили "невидимий" електромобіль для розвідників. СУСПІЛЬНЕ | ВІДЕОНОВИНИ

Альона Рязанцева
Дмитро Гребінник

Автівка майже безшумна — замість рідного бензинового двигуна під капотом  електричний. Кирило з другом Андрієм купили й переобладнали машину спеціально для харківських розвідників.
"Його також не видно в тепловізор через те, що немає двигуна внутрішнього згоряння, а також вузлів і агрегатів, які нагріваються, їх тут практично немає. А ті, які трохи нагріваються, ми закрили", — говорить механік Андрій Лапшин.
При повному заряді батареї електромобіль може проїхати до 200 км по бездоріжжю.
"У телефоні ми можемо подивитися, яке споживання, скільки відсотків заряду, скільки воно буде заряджатися, температуру батареї", — каже механік Кирило Сухомлин.
34-річний Андрій за освітою — машинобудівник, 27-річний Кирило — зварювальник. До війни хлопці монтували комп'ютерне обладнання.
Сама автівка та її дообладнання обійшлися в майже 300 000 гривень. Профінансувала проєкт харківська волонтерська організація. Механіки за свою роботу, кажуть, грошей не брали.
"Хочеться допомагати й робити якийсь внесок для найскорішої перемоги. Тому ми були трохи одержимі ідеєю, старалися. Результат вийшов непоганий", — каже Андрій.
До передачі позашляховика військовим волонтери зроблять у ньому електричне опалення. Кажуть, є запчастини на переобладнання в електричні ще двох машин.
 
 