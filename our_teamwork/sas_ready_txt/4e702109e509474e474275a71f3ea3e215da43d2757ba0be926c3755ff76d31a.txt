Сергій Притула розповів про допомогу одеським бригадам та ситуацію на фронті

Анна Стебловська

 
 
За словами Сергія Притули, фонд підтримує комунікацію та надає допомогу багатьом бригадам, з яких є й одеські. Як він зазначив, то одеським 35 окремій бригаді морської піхоти імені контрадмірала Михайла Остроградського фонд надсилав транспорт, а 28 окремій механізованій бригаді, яка зараз перебуває на Бахмутському напрямку, доправили дрони, генератори, нічники тощо. Як стверджує голова фонду, потреби військових бригад переважно схожі, різниця полягає лише в тому, що деяким підрозділам не потрібні безпілотники, бо в них немає ствольної артилерії.  
"Є, можливо, підрозділи, до яких ми не дійшли, просто їх за рік стало дуже багато. Навіть якщо ти можеш допомогти безпосередньо якійсь бригаді, то в цій бригаді є певна кількість батальйонів, в якому є певна кількість рот, взводів та відділень. Людей яким ми допомогли кратно менше, ніж людей яким ми не допомогли", — розповів Сергій.
Нещодавно Сергій Притула повернувся з Донеччини. За його словами, ситуація там складна.  
"Найстрашніша ділянка фронту останні кілька місяців. Не можна говорити про відносне затишшя на Південному напрямку, але все-таки Дніпро є тією природною перепоною, яка унеможливлює безпосередній контакт. Там відбуваються артилерійські дуелі, росіяни гатять по цивільній інфраструктурі, як зійшли з розуму. А вони зійшли з розуму. Довший час була стагнація на Запорізькому напрямку, зараз там активізувались бої. Сватове-Кремінна, це була історія, де ми більше продавлювали, ніж нас. Бахмут, Соледар — це дуже гаряче", — зазначив Сергій Притула.
За словами Сергія Притули, вагому частку допомоги протягом місяців відправляли на Бахмутський напрямок, оскільки вона швидко розходиться. В однієї бригади за день може впасти вісім квадрокоптерів. 
"От ми взяли партію 150 квадрокоптерів, розкинули на 20 різних організмів, припустимо  й от вважайте що за день, все що ми привезли навернулось. Ок, ми біжимо далі й шукаємо", — пояснив Сергій Притула.
За його словами, серед основних засобів, яким необхідне постійне оновлення, колісна техніка, дрони та прилади нічного бачення. Колісна техніка після використання часто виходить з ладу, а дрони збивають або за різних причин гублять. Разом з тим найбільш потрібними Притула назвав прилади нічного бачення:
"Це така історія, коли дуже важко їх знайти у великій кількості одночасно. Номенклатура специфічна. Наш фонд контрактує це партіями у 100-150 одиниць. Ринок маленький, специфічний, вузький, а людей і волонтерських ініціатив, які потребують цієї номенклатури дуже багато. Тому воно розбирається дуже швидко, і тому його не вистачає".