"Це наш вклад у перемогу". У Новоукраїнці на Кіровоградщині шиють одяг для військових

Вікторія Волошаненко
Олександр Сметанко

Працівниці Новоукраїнського центру  дитячої та юнацької творчості допомагають українським військовим з початку російського вторгнення. Одна з них – Оксана Христиченко. “Ми з перших днів вторгнення зібралися колективом однодумців і працюємо на перемогу. Це для наших захисників, і ми не зупиняємося”.
Для пошиття зимових речей використовують теплий фліс, розповіла керівниця гуртка Світлана Нероба. Такої тканини придбали 60 метрів. "Вона тепла, еластична, розтягується і дуже потрібна воїнам, бо починається зима". З флісу виготовляють шапки, балаклави й баффи – шарфи, які трансформуються у шапку. 
 Шитимуть і зимові плащі. На тканину й фурнітуру для них зібрали 13 тисяч гривень. “Хлопці відзначають, що не відрізняється від фабричних, шиється все досить професійно, якість гарна”.
 Жителька Новоукраїнки Тетяна Стазілова щодня приходить у центр допомогти. Її обидва сини пішли захищати Україну з перших днів російського вторгнення. Для цього повернулися з заробітків у Польщі. "Тільки почалася війна, все кинули й приїхали воювати. Тут їхні родини, тут їхні сини, бо я маю трьох онуків". Тетяна Стазілова каже: пошиття речей для військових – це її внесок у перемогу. "Мені між людей і веселіше, і знаєш, що теж якусь частинку до перемоги нашої внесу".