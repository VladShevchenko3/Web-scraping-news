На Миколаївщині для військових створюють високопрохідні багі

Ігор Горбатенко
Олександр Гордієнко

Про це кореспондентам 
розповів ініціатор з виготовлення всюдиходів Ігор Казьмін.
За словами Ігоря Казьміна, військові самі визначають призначення машини. Готові автівки віддають без грошей.
"Зараз в нас 20-30 замовлень є наперед. Усе йде від військових і ми робимо конкретно під якісь задачі. Там, під протитанкові комплекси або під аеророзвідку, під евакуацію поранених", — розповів Ігор Казьмін.
Переобладнати автомобіль в машину типу багі коштує близько 100 тисяч гривень, говорить Ігор. У роботі використовують запчастини від інших машин, елементи броні військової техніки, яку захопили у російських військових. 
Найбільший перероблений автомобіль майстри збирають на базі вантажного всюдихода ГАЗ-66, з кабіною та двигуном від позашляховика Ford. Призначення — їздити полями й вивозити трофеї.
"Дуже велика небезпека в цій роботі — це мінна небезпека. Тому вона буде броньована протимінним захистом. В боях вона участі не братиме, але підрив на міні цілком вірогідний. І головна задача — захистити екіпаж", — сказав Ігор Казьмін.
До автомайстерні з фронту пригнали на технічне обслуговування "коника". Колись  це був легковик ВАЗ 2108. Його переобладнали кілька місяців тому. Воював на Херсонському напрямку.
 "Технічне обслуговування — це заміна мастила, заміна ременя газорозподільчого механізму. Профілактика проводки, карбюратор. Налаштування карбюратора",  — пояснив автослюсар Віктор.
Автівки для переобладнання привозять військові, розповів автослюсар Олександр, іноді волонтери, іноді небайдужі громадяни. 
"Opel", приїхав з Черкас, його безкоштовно передав літній чоловік. Незабаром за автомобіль візьмуться механіки", — сказав Олександр. 
В середньому переобладнання автомобіля донора в адаптовану для польових умов машину, триває від двох до трьох місяців. Залежить від модифікації та наявності грошей на необхідні конструктивні елементи, матеріали для їх обробки, говорять автослюсарі.