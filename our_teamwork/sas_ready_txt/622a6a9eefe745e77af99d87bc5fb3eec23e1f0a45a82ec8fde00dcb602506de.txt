"Для захисників України, які готові віддати свою душу, аби в нас все було добре": як школярі з Одещини допомагають ЗСУ

Ілона Якимюк

Учні школи у місті Роздільна після уроків приходять до класу, аби зробити речі для поліцейських та військових. Серед іншого, діти плетуть жовто-сині та червоно-чорні браслети.
"Роблю кожен день вдома, а на кожен день гуртка я приношу десь 11-12 браслетиків. Для військових, тому що вони їм будуть зігрівати душу", — розповіла школярка Анастасія Холостенко. 
 
"Для захисників України, які готові віддати свою душу задля того, аби у нас було все добре, ми могли навчатися, жили в Україні. Для них це дуже важливо, їм, я думаю, дуже сподобається, їм приємно, я це знаю, що саме діти плетуть браслетики", — поділилася з Суспільним школярка Ганна Коваленко. 
 
Також діти роблять окопні свічки. Їх згодом заберуть з собою поліцейські, які несуть службу на Херсонщині.
"Ми хочемо, щоб вони залишалися в теплі й поверталися живими до нас, і на Новий рік у нас окупанти в чорних мішках, такий подарунок був", — розповіла школярка Наталія. 
 
 
Після уроків до дітей приєднуються і вчителі. Їхнє завдання на день – зв’язати по парі теплих шкарпеток.
"У нас уроки відбуваються тільки тоді, коли є інтернет і світло. Ну а весь вільний час ми намагаємося в'язати, ті, хто не вміють – вчимося, а ті, хто вже вмію в’язати шкарпетки – однозначно приділяємо час, щоб наших воїнів нагріти. Беремо дві нитки: обов’язково, щоб було тепло шерстяна ниточка й акрилова, щоб шкарпетки були міцними", — поділилася заступниця директорки школи Марина Носарчук.  
 
У школі також плетуть маскувальні сітки. Замовляють їх батьки учнів, які наразі на фронті або ж місцеві волонтери. 
 