Притула в Одесі назвав основні потреби ЗСУ, які можуть забезпечити волонтери

Ілона Якимюк

За його словами, серед основних засобів, яким необхідне постійне оновлення, колісна техніка, дрони та прилади нічного бачення. Колісна техніка після використання часто виходить з ладу, а дрони збивають або за різних причин гублять. Разом з тим найбільш потрібними Притула назвав прилади нічного бачення:
"Це така історія, коли дуже важко їх знайти у великій кількості одночасно. Номенклатура специфічна. Наш фонд контрактує це партіями у 100-150 одиниць. Ринок маленький, специфічний, вузький, а людей і волонтерських ініціатив, які потребують цієї номенклатури дуже багато. Тому воно розбирається дуже швидко, і тому його не вистачає". 
Сергій Притула пояснив, чому закупівлею деякої техніки для ЗСУ не займається держава. Серед основних причин: Міноборони здебільшого не займається закупівлею вживаної техніки, а також не купує її в малих кількостях.
"Ми можемо собі дозволити купувати вживані тягачі, можемо купувати вживані пікапи, ми можемо купувати все, що завгодно. Міністерство оборони не має згідно зі своїми повноваженнями й задачами можливості й потреби купувати "корчі", давайте відверто, десь в Польщі на "шроті". Вони роблять закупівлі тої чи іншої номенклатури. Це можуть бути вантажівки у кількості сотні штук, які вони знаходять на тих чи інших ринках", — зазначив Притула.
Також, за його
, за 11 місяців благодійний фонд Сергія Притули доправив військовим близько 4, 5 тисяч дронів. Це цивільні дрони, які використовуються військовими для ближньої розвідки та коригування ведення вогню. 
"Акцент, звичайно, завжди робився на вітчизняного виробника. Ми є великими прихильниками того, щоб гроші українців та людей з-за кордону, які донатять на рахунки фонду, працювали насамперед на українську економіку і тому ми контрактували в Україні достатньо велику лінійку безпілотників", — розповів очільник благодійного фонду.  
Наразі поступово надходять у використання військовим дрони-камікадзе дальньої дії, які фонд закупив за допомогою одного зі зборів, зазначив Притула.
 