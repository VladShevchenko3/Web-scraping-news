“Бахмут їм ніхто не здасть”. Як проходить евакуація жителів Бахмута та Часового Яру

Марія Гречко

 
В місті майже не залишилось вцілілих будинків. Води, електрики, опалення та газу немає. Через загрозу обстрілів люди перебувають в укриттях. Аби набрати води чи отримати гуманітарну допомогу, доводиться виходити з них. 
Місцева жителька Наталя їде в Дніпро. Каже, де оселиться, ще не знає, але вдома залишатися небезпечно. Останнім часом жінка могла пересуватися тільки в межах свого району.
“Ні в місто не можна, ні за Бахмутку. М'ясокомбінат розбитий та вигорів. Взагалі з лиця землі стертий. Ринок працює, одна аптека на все місто. Є військові лікарі й то не за фахом. І один стоматолог. І все”, — розповідає про умови життя в місті Наталя Бохонко. 
 Артем, сусід Наталі, також вирішив евакуюватись. Його квартира розбита.
“У нас ні вікон, ні дверей немає. Довелося виїжджати через це. Ми думали, що все налагодиться. Поки нічого хорошого не відбувається”, — каже житель Бахмута Артем Якоб.
Евакуюватися з Донеччини допомагають волонтери благодійного фонду “Добра справа”. За словами волонтера фонду Андрія Рязанцева, останнім часом виїжджати стало більше людей.
“Вони сподівалися, що щось зміниться і вони зможуть перечекати. Але це не швидкий процес. Дуже холодно, нема світла, немає комунікацій і люди вже вимушені їхати”, — пояснює волонтер. 
Ще четверо місцевих жителів вирішили виїхати з Часового Яру. Місто також потерпає від обстрілів росіян.
“Обстановка тривожна, але не на стільки, як у Бахмуті. Ми ж розуміємо, ворог біситься. Але Бахмут їм ніхто не здасть, нічого в них не вийде”, — каже жителька Часового Яру Етері Черкасова.
До повномасштабного вторгнення у Бахмуті проживало 73 тисячі людей, наразі залишається близько 12 тисяч. Волонтери благодійного фонду “Добра справа” щотижня вивозять з міста близько 40 людей.