На Івано-Франківщині волонтери БУР-табору ремонтують житло для десяти дітей з Маріуполя

Ольга Клим
Галина Марійчин

Будівлю для дітей з Маріуполя знайшла команда благодійного фонду "Ти є країна". Його керівник Данило Холявко каже, що вільне помешкання в Угринові знайшли у травні 2022 року. Тоді й домовилися із власниками про оренду та ремонт. 
"Моє завдання — цей будинок відновити та надати родині. Якщо нам все вдасться, то за ці роки, що ми орендуватимемо приміщення, зможемо викупити його. І власниця отримає свої гроші, тобто замість неліквідного активу вона зможе його продати й зробити добру справу. Якщо ми не зможемо його викупити, то вона матиме відремонтовану будівлю й орендодавців", — розповів Данило Холявко. 
Данило каже, що давно планував допомогти з житлом родині переселенців, в якій батько захищає країну. Знайти таку сім'ю допомогли волонтери, завдяки яким вдалося зв'язатися із владою Маріуполя. Вони й запропонували підтримати дитячий будинок сімейного типу родини Давидових, у яких — одна власна та дев'ятеро прийомних дітей. 
"У цій родині батько — військовий. Він з початку повномасштабного вторгнення вже не зміг повернутися додому зі служби — у нього були інші завдання на фронті. Мати якимось чином посадила десятьох дітей у легковик і виїхала з Маріуполя. Спочатку — у Запоріжжя, але там постійного місця проживання не знайшли, тому довелося виїхати за кордон", — розповідає Данило Холявко.
Будинок лагодять за благодійні гроші. Загальна вартість робіт — 40 тис. доларів. Щоб завершити ремонт, волонтери працюватимуть у два заїзди впродовж двох тижнів. Табір реалізовується в межах програми USAID "Мріємо та діємо", яка впроваджується міжнародною організацією IREX.
Працюють на об'єкті люди з різних міст України. Ярослав Теленько родом із Черкас. В БУР-таборі працює не вперше. За його словами, такі ініціативи зараз потрібні, адже багато людей залишилися без даху над головою або не можуть відбудувати свою оселю самотужки.
"Збройні сили захищають нас на фронті. Я вважаю, що відповідальність кожного з нас — забезпечити їм надійний тил. Тому все, що ми можемо зробити руками, — це допомагати із житлом переселенцям та людям, які далі мешкають на деокупованих територіях", — каже Ярослав Теленько.
Анна Майорова приїхала з Франції, де зараз навчається, й також долучилася до БУР-табору. Закордоном, розповідає дівчина, також займається волонтерством. Поки тривають канікули, вона вирішила допомогти з цим ремонтом.
"Сьогодні ми намагалися зробити водопровід. Ми свердлили дірки, щоб прикріпити пінопласт, аби воно трималося. Також кріпили дерев’яні дошки, щоб усе було рівномірно", — говорить Анна Майорова. 
Допомагають з ремонтом і місцеві жителі. Усього працюють 12 людей, каже координаторка БУР-табору Анастасія Драчук. За два тижні волонтери планують закінчити всі оздоблювальні роботи.
"Тут потрібно пошпаклювати стіни, пофарбувати, закінчити роботи з підлогою (заливання та вирівнювання, щоб десь покласти плитку, а десь — ламінат). Це — наша програма мінімум. Також ми працюватимемо над тим, щоб спроєктувати, які мають бути меблі. Це робитимемо з волонтерами та родиною, яка тут проживатиме", — додала Анастасія Драчук.  
"Будуємо Україну Разом" — волонтерський рух української молоді. Програма "БУР" виникла у 2014 році як волонтерська акція 
 (тоді Львівська освітня фундація) з відновлення житла в Краматорську після його звільнення від російської окупації. Відтоді учасники програми допомагають створювати молодіжні простори та відновлювати будинки для сімей, які цього потребують.
 