У Сумах стартував благодійний мистецький марафон "Вистоїмо. Допоможемо. Переможемо"

Катерина Іваненко
Катерина Ворона

Однією з перших на виставку завітала пані Алла. Говорить, поки не визначилась, яку саме картину придбає, але зробить свій у підтримку Збройних сил України: "Зараз, як ніколи це дуже актуально — тема перемоги. Ми теж стоїмо на варті перемоги і тримаємо її на культурному фронті. І також хотілося б до скарбнички перемоги внести свою лепту, хоча б маленьку, але допомогу".
За словами директора Сумської дитячої художньої школи ім. М.Лисенка — Олексія Кузьменка, викладачі та учні художньої школи виставили на продаж понад 40 робіт: "Це роботи творчі, вистраждані і роботи від душі. Людина спочатку виношує композицію, ідею, а потім вже переходить до матеріалу. Буває, розпочинає і закінчує через місяць. А буває за одну добу".
Творчий  проєкт передбачає і проведення 10 майстер-класів з виготовлення близько сотні виробів з українською обереговою символікою,  розповідає заступник директора Сумської дитячої художньої школи Павло Остапенко: "Це будуть невеликі пейзажні твори. Це будуть обереги, виготовлені в стінах художнього музею. Вони будуть мати невеличкий розмір для того, щоб наші військові завжди розуміли, що ми пам’ятаємо про них, віримо в них і всіма способами будемо підтримувати завжди".