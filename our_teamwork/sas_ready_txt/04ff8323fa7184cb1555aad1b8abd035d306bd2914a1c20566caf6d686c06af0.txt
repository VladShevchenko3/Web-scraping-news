У Запоріжжі волонтери та перукарі об'єднались заради допомоги літнім людям

Суспільне

Як працює волонтерська перукарня, бачили кореспонденти Суспільного.
Ольга розповідає: волонтерством займаються всією родиною.
"Ми волонтерили тут. Я, мій старший син та мій чоловік. Потім я запропонувала, сказала, що в мене є напарниця. Ми на цей момент на курсах перукарських навчаємось. І в якийсь день ми можемо підстригати жінок і чоловіків похилого віку". 
З цією ідеєю і звернулись до благодійного фонду, де їм допомогли із приміщенням:
"Ми постарались зробити всі умови для того, щоб було комфортно, але через такі події в нашій країні, то воно не завжди виходить. Нашим транспортом ми їх забираємо з дому, привозимо їх сюди, надаємо послугу і відвозимо", – розповідає представник благодійного фонду Ярослав Невзоров.
Під час аварійних відключень світла перукарі можуть продовжувати працювати, адже у приміщенні є зарядні станції.
Чоловіки та жінки, які приходять сюди, окрім нової зачіски отримують й таке важливе нині для них спілкування. Пенсіонерка Валентина каже, прийшла сюди, щоб хоч якось зарадити своїй самотності:
"Від 12 березня я нічого не знаю про родину сина. У Маріуполі. Подаю на розшуки, але поки там окупована зона – ніхто не може допомогти. Я щодня у хвилюванні, в очікуванні: а раптом, а раптом. Це вже, коли наші звільнять. Але ж це не так, як хочеться. Це так, як виходить… Чекаю. Сподіваюсь", – каже жінка.
Послугу волонтери надають для людей, які нині перебувають під наглядом благодійників. Втім зазначають, що готові розширити коло тих, кому зможуть допомогти. 