Військові отримали дрон від восьмикласника з Хмельницького

Катерина Шевчук
Діана Колеснік

Про це Суспільному розповіла виконавча директорка громадської організації "Захист – об’єднання волонтерів" Леся Стебло.
Морські піхотинці, з передової, передали хлопцю вітання:
"Саша, дякуємо тобі. Прибув до нас дрон, який ти передавав. Ми будемо боротися за нашу свободу. Дякую, що ти теж піклуєшся про нас і допомагаєш нам", – сказав воїн.
"Дякую за те, що ти – справжній українець. Дякую, що постарався, для хлопців дрон це – очі. Вони тепер будуть бачити російські війська", – каже піхотинець.
Хлопець після вітань, які отримав від морських піхотинців каже: "Відчуття просто переповнюють. Це неможливо описати. Мені неважливо було, кому його передати. Головне, щоб воно в надійні руки дісталось і давало якусь дію".
Два роки тому Олександр став збирати гроші на дрон, яким, розповідає, хотів знімати мальовничі краєвиди нашої країни. Зараз, коли в країні повномасштабна війна, захотів зробити свій внесок в перемогу та передав кошти громадській організації "Захист – об’єднання волонтерів". Хлопець говорить – на цьому не зупинятиметься.
"Я б хотів зробити ще один збір, але вже більш масивний. Там де не я один буду збирати, а багато людей", – розповів Олександр.
Виконавча директорка громадської організації "Захист – об’єднання волонтерів" Леся Стебло розповіла: "Коли ми познайомились з родиною Олександра, з родиною Посвістаків, я зрозуміла одне, що цей генотип – він дуже важливий: сім'я, батьки, виховані, самодостатні, інтелігентні. Вони підтримали цю ідею і насправді я думаю, що ця історія буде передаватися з покоління в покоління".
 
 