Щоб ховались від негоди: у Черкасах встановили дев'ять котохаток

Катерина Костюк
Дарія Шевченко

 
 
На прохання мешканців одного з ОСББ по вулиці Сумгаїтська, у подвір'ї встановили будинок для безпритульних котів. Чотири мінікімнати, місце для мисочок з їжею та півметрові сходи — така комплектація однієї котохатки, у неї вміщується до десяти тварин, розповіла зооволонтерка Оксана Савіцька:
"Є місце, де можна сховатися, якщо тваринам буде холодно. У котохатку можна покласти сіно і теплі речі, що власне мешканці і роблять".
За словами зооволонтерки, напередодні січневих морозів такі будиночки незамінні, адже тваринам нікуди сховатись й вони ризикують загинути:
"Наразі активно замуровують віконечка у підвалі. Це роблять, як голови ОСББ, так і управлінські компанії. Відповідно котам ніде перебувати зиму і вони можуть залишитися на вулиці. Ми щодня отримуємо телефонні дзвінки від опікунів котів, які дуже просять розв'язувати цю проблему з котиками".
Черкащанка Оксана — одна із тих, хто щодня протягом десяти років підгодовує місцевих котів. Жінка пояснила, що така домівка допоможе убезпечити її підопічних:
"Це чудова ідея зі встановлення такого будиночка, бо на моїх очах собаки розірвали кошеня, йому не було куди дітися. Коли я годувала кошенят, кидала із вікна їжу, собаки підбігли і почали рвати кошенят. Тож тепер у котів буде де сховатися й від дощу, й взагалі від негоди".
Заявку на розміщення котобудинку подав голова ОСББ Сергій Лисун. Оголошення побачив у соцмережах. Чоловік розповів, що саме такого "живого" куточка бракувало на їхньому подвір'ї:
"У нашому будинку є певна когорта мешканців, які завжди активно відкликають на те, щоб доглядати за котиками. Коли повертаємось з роботи, ми завжди бачимо ці зграї і мисочки, а з такою гарною ініціативою — це буде набагато зручніше".
З часом хатинку зроблять зручнішою, зазначив Сергій Лисун:
"У нас є варіанти утеплити із середини різними матеріалами, також можна пофарбувати хатку захисною фарбою для довговічності".
 За його словами, безпритульних котів біля їхньої багатоповерхівки живе щонайменше десятеро. До людей вони виходять, коли стемніє.
Як пояснила співініціаторка проєкту Надія Івашкова, у цей час треба піклуватися не тільки про людей, а й про тварин. Тож спільно з зооволонтеркою Оксаною Савіцькою вони звернулись до місцевого доброчинного фонду, які й профінансували проєкт:
"Ця війна навчила цінувати нас кожне життя, а котики для нас теж дуже важливі. Саме тому ми хочемо цю зиму зробити теплішою як для людей, так і їх вихованців".
У планах волонтерів встановити ще 11 котохаток, аби безпритульні коти нарешті знайшли свою домівку.