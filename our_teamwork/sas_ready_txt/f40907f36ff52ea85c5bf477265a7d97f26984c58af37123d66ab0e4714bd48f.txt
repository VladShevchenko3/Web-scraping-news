Український сокіл. У Запоріжжі волонтери розробили безпілотник спільно з інтернаціональною командою конструкторів

Суспільне

З розробкою інтернаціональної команди конструкторів БПЛА FALCO, що в перекладі українською “Боривітер”, познайомились кореспонденти Суспільного.
"Коли ми приїхали на іспит, на летовище, і підняли літак, прилетіли боривітри. Боривітер — це український сокіл. Він мешкає й у Запорізькій області, й у Миколаївській. І коли ми це побачили, було дуже символічно. Ми подивилися і сказали: це буде "Боривітер". 
Так про походження назви безпілотника розповідає волонтер Максим Терещенко. Реалізація ідеї його створення почалась у березні 2022 року:
"Треба на війні бачити все, що відбувається на лінії фронту. І за лінією фронту. Це дуже велика проблема. І наша артилерія не може працювати без цілей наведення. 
Це літак багатьох енергій, волонтерів і звичайних людей не тільки України. А й інших країн — Польща, Нідерланди, Німеччина, США".
Волонтер розповідає: собівартість комплексу із двох літаків — приблизно 19 тисяч доларів. Комплектуючі вироблені, як в Україні, так і за її межами.
Одним із пріоритетних завдань у виробництві безпілотника, кажуть його розробники, є здешевлення готового виробу. При цьому “Боривітер” є цілком волонтерським проєктом та не фінансується державним коштом.
"Ми хочемо, що б цей літак був ще дешевшим наскільки можливо. Щоб ми могли його брати та відправляти. Бо, навіть, дуже коштовний літак за 300-400 тисяч доларів можна втратити за один виліт. І це велика проблема. Водночас один виліт літака може принести збитків ворогу на мільйони доларів", — каже Максим Терещенко.
Наразі “Боривітер” — на етапі узгодження із військовими та доопрацювання. Перший комплекс безпілотників FALCO планують передати на фронт до кінця року.