Сітки та кікімори: як волонтери Радомишля на Житомирщині допомагають військовим ЗСУ

Тетяна Іскоростенська
Таміла Бутко

За її словами, плести маскувальні сітки вона почала в 2016 році. Спочатку плела сама у дворі на вулиці. А 24 лютого з дев’ятої ранку у її дворі вже стояли до 15 чоловік.
"І дівчата витримали – ніхто не жалівся, що руки мерзли, що хтось захворів. Мангал підтопили, трошки погрілися – і далі плести. А зараз вже працюємо у приміщенні. Тут постійно до десяти людей. Запитів стало більше. Треба ставити дві основи на маскувальні сітки. А ще потрібно кікімори плести", – каже Таїса Василюк.
 
Валентина Розводовська, яка також плете сітки з 2016 року, показує візерунок сіток. Каже, він важливий, бо допомагає не розтягуватись на військовій техніці і не чіпляється за неї.
"Це перший ряд, потім буде ще один такий, – розповідає Валентина. – І потім буде третій перекид. Сітка вісім на чотири метри. Плетемо. Команда в нас дуже хороша. Дівчатка всі однодумці. Кидаємо вдома справи і працюємо. Для нас нагорода, це коли наші хлопчики присилають нам свої фото, там де вони посміхаються".
 
В розмові з кореспондентом Суспільного волонтерка Галина Мінстеін сказала, що команда планує розширятись. Адже потрібні додаткові руки – є багато замовлень на кікімори. Нитки беруть із китайських капців, вручну розплітаючи підошву.
"Розпускаємо капці для того, аби пофарбувати тканину. На такий один капець іде приблизно біля години", – каже Галина.
"Розпускаємо це все повністю, – показує техніку роботи  Таїса Василюк. – Ці нитки вплітаємо у кікімори. Вони і фарбуються, і вплітаються краще. У нас є ще така робота, як наші зимові кавери. Ми їх називаємо "смурфіки", щоб було веселіше. Хлопці нам пишуть: "Дівчата, дякуємо вам за смурфіки". На каску одягають. Сюди протягують резиночку, щоби воно трималося".
Переселенка із Маріуполя Валентина Кобзій плете капюшон для кікімори. Раніше хвилювалася, чи зможе виконати таку роботу.
"Ось бачите, тут літера "К" – це капюшон. Це сітка порізана по розміру, беремо стрічку, перехиляємо сюди і зав’язуємо. Це капюшон. Зараз біленького кольору".
 
На сьогодні волонтери сплели вже понад 50 таких маскувальних костюмів.
 