У Хмельницькому запрацював новорічний табір для дітей

Катерина Шевчук
Діана Колеснік

Про це Суспільному розповіла координаторка проєкту Леся Гаврилюк. 
За її словами, дитячий табір безкоштовно можуть відвідувати діти до 12 років, хмельничани та переселенці, мета — познайомити їх між собою та допомогти дітям що покинули свої домівки, освоїтись в Хмельницькому. 
Сьогодні, 26 грудня, дитячий новорічний табір розпочався заняттями для дітей на дрібну моторику рук. Хмельничани та переселенці робили новорічні аплікації з ялинкою. Потім вихователі нанесли дітям аквагрим. Хмельничанка Даша обрала малюнки із національною символікою. Дівчина сказала: "Я обрала такий грим для себе, щоб перемогла Україна. На підтримку України".
Альона приїхала з родиною із Харкова. Про своє рідне місто відразу говорить: "Там вже бомблять. В мене там залишилось багато іграшок".
Заняття для дітей проводять вихователі із всеукраїнського проєкту "СпівДія заради дітей", менторка зі зв’язків з громадськістю Оксана Берецька розповіла, що для дітей, віком до 12 років організовуватимуть майстер-класи, руханки та ігри.
"Використовуємо різні поробки — це дрібна моторика, це робота в команді та разом із менторами. Сьогодні ми робимо ялинку, прикрасу для подарунка своїм батькам або рідним", — каже Оксана.
Дитячий табір громадська організація "Територія Добра Поділля" організувала в передноворічний тиждень, аби діти, зокрема переселенці, які зараз на канікулах, змогли знайти для себе друзів та корисні заняття тут, у Хмельницькому, розповідає координаторка проєкту Леся Гаврилюк: "Щоб вони могли поспілкуватися, навчитися української мови. Це різноманітні діти, є з гарячих точок, є й наші дітки. В нас будуть навчання для спілкування, для розвитку, гри, буде багато тематичних занять".
Леся Гаврилюк говорить, відвідування табору — безплатне, він працюватиме до 30 грудня, з 10:00 до 16:00 та зможе розмістити до чотирнадцяти дітей, їх також забезпечать обідами. 