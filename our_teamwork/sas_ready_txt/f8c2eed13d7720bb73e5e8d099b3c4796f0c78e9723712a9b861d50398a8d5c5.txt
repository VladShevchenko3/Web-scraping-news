Тонну олів’є приготували та відправили на фронт для ЗСУ житомирські волонтери

Ірина Остапчук
Олена Слободенюк

На приготування тонни олів’є пішли триста кілограмів картоплі, стільки ж моркви, огірків, 50 кілограмів цибулі та тисяча яєць.
"Акцію "Тонна олів’є для ЗСУ" ми започаткували 20 грудня ввечері. Написали про це у соцмережах. Вже за дві з половиною доби ми зібрали всі необхідні для такої кількості салату овочі. Їх приносили жителі Житомира та сіл. Дуже багато волонтерів долучилися. Приносили посуд, пластикові ємності. Потім ми ще дві доби все це варили у великому посуді й чистили. З доставкою горошку, ковбаси та майонезу допомогли підприємці. За один день ми б не впоралися, бо фізично неможливо все так швидко помити, зварити і почистити. А хочеться все відправляти свіже. Але ми все змогли, дякуючи нашим невтомним людям", – каже Артур Волинець.
 
Житомирянка Олеся Ковпак говорить, що долучилася до приготування салату для військових, бо в такий спосіб хоче передати українським воїнам частинку свого тепла.
"Я передаю їм від себе особисто наш патріотизм, передаю свою подяку за те, що вони там, передаю тепло наших домівок і частинку свого серця. І це головні інгредієнти, яких ви не знайдете у салатах на столах українців тут, а тільки – у салатах, які ми з любов’ю передаємо нашим воїнам на передову", – говорить Олеся.
 
На передноворічній кухні кожен волонтер виконує завдання. Валентина Тонкопрядна нарізає моркву. Жінка розповіла, що з її родини Україну на фронтах захищають восьмеро хлопців.
"Серед них – і мій чоловік. Він, щоправда, не так далеко, як інші хлопці, які зараз за тисячу кілометрів звідси. Нехай відчують наше тепло, нашу душу, нашу підтримку. Ми їм дуже дякуємо і низько вклоняємося", – каже Валентина.
 
Серед волонтерів – і мама з донькою Наталія та Марія Пасічники.
"Мені мама напередодні ввечері запропоновувала взяти участь у цій акції, – каже  Марія. – Сказала, що вона про неї у Facebook прочитала і подумала, що це чудова нагода підтримати наших воїнів. Тому ми вирішили прийти і допомогти. Бо зараз, на мою думку, як ніколи, важливо допомагати нашій армії. Тим, чим можемо. Їм там нелегко. Вони в холодних окопах. Від наших страв їм, мабуть, стане тепліше".
"Це може бути гарним прикладом для інших, – додає Наталія Пасічник. – Зараз такий час, коли всі потрібні нашим воїнам. І всі повинні їх підтримувати. Усім, чим можемо".
Кухню для приготування олів’є облаштували в гуртожитку для нечуючих людей. Любов Сухоребра та Людмила Костюк працюють тут консьєржками –
"Різали огірки, чистили яйця. Вчора варили і чистили моркву, мили і варили картоплю. Сьогодні дочищаємо. Загалом, вісім мішків картоплі десь зварили і почистили", – каже Любов Сухоребра.
 
 
"Ми стараємося для нашої армії, – говорить Людмила Костюк. – Щоб наші хлопці лупили тих окупантів – клятих орків-росіян. Щоб виганяли з нашої української землі їх чим швидше. І щоб додому поверталися живими і неушкодженими".
Готове олів’є відправили українським військовим кількома партіями на різні ділянки фронту.