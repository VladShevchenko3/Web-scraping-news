"Вільні. Гідні. Єдині". У Франківську презентували виставку світлин волонтерів, які допомагають армії

Ірина Каразуб
Каріна Борисевич

Плетіння маскувальних сіток, збір грошей на потреби ЗСУ, закупівля військової амуніції та автівок — усього на фотовиставці зібрали дев’ять історій волонтерів. Є розповіді як про місцевих, так і про вимушених переселенців. Усі вони об'єдналися у спільній справі після початку повномасштабної війни. 
Валентина Борульник переїхала до Івано-Франківська з Донецької області. Одразу, каже, пішла волонтерити — збирати продуктові набори для переселенців та сортувати одяг. Цим Валентина займається і досі.
"Ми не втомилися. Це — мій життєвий ресурс. Навпаки, кожен день маю бажання допомагати й творити зміни в нашій країні, наближати її перемогу. Знаєте, люди, які самі перебувають в таких скрутних становищах, намагаються допомагати одне одному і робити добрі справи щодня", — говорить Валентина Борульник.
На одному зі стендів є фото волонтерки Оксани Олійник. Жінка допомагає бійцям з 2015 року. Саме тоді, каже, її чоловік пішов служити до Збройних сил України. У Крихівцях місцеві жителі організували свій волонтерський штаб.
"Ми почали шити балаклави, ковдри, постіль, а найбільше — спідню білизну. Пакуємо разом зі шкарпетками й відправляємо нашим хлопцям, — каже Оксана Олійник. — Якщо одна соломинка — її дуже легко зламати, а якщо візьмеш пучку соломинок, їх неможливо поламати. Тому ми повинні зібратися в одне ціле, щоб нас не можна було зламати, й допомогти хлопцям на передовій".
Зібрав історії волонтерів благодійний фонд "Карітас Івано-Франківськ". Директор Володимир Чорній каже, що презентували виставку 21 листопада невипадково. Саме до Дня Гідності і Свободи ці розповіді хотіли продемонструвати іванофранківцям.
"Наша мета – показати, що серед нас є ті люди, які, не зважаючи ні на що, стараються допомогти нам наблизити перемогу. Церква і "Карітас" намагаються об’єднати людей. Вони приїхали з різних куточків України. Є тут і місцеві, і парафіяльні. Але всі вони своєю працею, своєю жертовністю доводять, що гідні бути вільними серед інших народів", — розповідає Володимир Чорній.
Фотовиставку "Вільні. Гідні. Єдині" експонуватимуть у фортечній галереї “Бастіон” до 30 листопада.