Погода не завадить. У Миколаєві наметом захистили точку видачі води

Ігор Горбатенко
Єлизавета Кротик

Про це кореспондентам 
розповів заступник начальника Миколаївської обласної організації Товариства Червоного Хреста Аркадій Дабагян.
За словами Аркадія Дабагяна, волонтери Товариства самостійно облаштували намет. Дві ємності по 10 тисяч літрів встановили ще у квітні 2022. З настанням холодів зробили утеплення.
"Щоденно привозимо воду водовозом, з нашого виробництва, яке знаходиться в Миколаєві. Установка має бути всепогодною, тобто ми розуміємо, що дощ, сніг, будь-що не має заважати людям забезпечувати свої первинні потреби, а питна вода — це і є первісна потреба", — сказав Аркадій.
Регулярно за очищеною водою приходить місцева жителька Анжела. Жінка говорить, що на день витрачає до 30 літрів.
"Так було якось не зручно, тут зручно дуже. Дякую велике. Через кожні два дні приходжу, тому що в мене дитина маленька, я купаю її такою водою та й взагалі 4-5 баклажок вдень і все", — розповіла Анжела.
Тричі на день до пункту роздачі питної води приходить Анна. За станом здоров'я не може набрати багато води.
"Якась надія на майбутнє, раптом морози, раптом що, то все одно будемо з водичкою. Я вранці приходжу, в обід та ввечері. Я не можу більше однієї баклажки носити. Ось цього на день і вистачає", — сказала Анна. 
Як розповів Аркадій Дабагян, поки це єдиний намет, який захищає місце видачі.
"Наші інші центри видачі води також утеплені, але ось такого розміру намету поки не мають. Будемо дивитися, як буде ситуація розвиватися з подачею води в місто. Може, продовжимо цю практику, будемо ставити їх скрізь", — сказав Аркадій Дабагян.
Загалом у місті десять точок роздачі питної води від Товариства Червоного Хреста. За добу водовози розвозять на пункти роздачі майже 140 тисяч
літрів питної води.