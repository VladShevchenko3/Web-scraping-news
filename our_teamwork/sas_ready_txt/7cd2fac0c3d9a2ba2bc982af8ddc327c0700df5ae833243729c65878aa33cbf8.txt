"Подаруй тепло солдату": на Харківщині двоє братів виготовляють буржуйки на фронт

Софія Цвєткова
Микита Ольховський

Цех з виробництва волонтери
Геннадій Неманіхін та Юрій Пономаренко організували під Харковом. 
Буржуйки на фронті нині є одним з найбільш актуальних запитів, говорить Геннадій.
"Обігріти бліндаж 3 на 4 — легко. І підігріти, або зварити їжу. Чай поставив, хай каструля кипить. Якщо дуже кипить, то закрити конфорку і хай воно кипить потрошку", — говорить волонтер.
 
Свою організацію волонтери назвали "Подаруй тепло солдату". Територію їм надав місцевий підприємець. Перші гроші — друг братів, волонтер Сергій Кузнєцов.
Самі ж пічки виготовляють за пожертви. Команду з волонтерів зібрав Юрій, який є зварювальником за професією.
"Буржуйки починаються з того, що ми закуповуємо труби. Ріжемо їх, вирізаємо потрібні отвори. Вставляємо варильну поверхню. Робимо дверцята і вихід, закуповуємо труби на вихід", — ділиться Юрій.
 
Якщо не матимуть перебоїв зі світлом, волонтери планують виготовити замовлення до початку зими.