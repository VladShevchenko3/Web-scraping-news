Жителям Святогірська роздають безкоштовні гарячі обіди

Анастасія Галасюк

Гарячі обіди волонтери починають роздавати о дванадцятій. Люди приходять з каструлями та банками, займають чергу заздалегідь. 
“Не голодні. В нас все є. Дуже багато гуманітарки присилає нам Україна та Євросоюз”, — розповідає місцева жителька Наталія.  
За словами жінки, готувати собі поки доводиться на вогнищі. У дворах багатоповерхівок люди обладнали собі грубки та мангали. “У нас газу немає, у нас електроплити”, — пояснює місцевий житель Сергій.
У дворах запаси дров — ними й розтоплюють печі. “Ми заготували, в ліс ходили. Хоча небезпечно було в ліс ходити, але заготували трохи. Обіцяють електроенергію дати, подивимося”, — каже Наталія. 
Пункт видачі гарячої їжі працює у Святогірську тиждень. На буржуйках починають готувати з шостої ранку. 
 Спочатку, каже волонтерка Катерина, готували 300 порцій. Потім кількість збільшили: “Вже готуємо 400 порцій. Ми знаходимо місця де люди дислокуються, тому що їм погано доходити сюди. Важко, вони ще й бояться”.