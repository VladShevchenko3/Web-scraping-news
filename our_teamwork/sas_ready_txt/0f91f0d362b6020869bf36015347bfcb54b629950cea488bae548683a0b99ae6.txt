Сто буржуйок за два місяці: родина Лавренчуків з Житомира виготовляє та відправляє печі на передову

Ірина Остапчук
Таміла Бутко

До Дня ЗСУ у житомирському ліцеї №17, де навчається наш син, оголосили збір допомоги військовим, розповідає Богдан. Хто що тоді приніс – їжу, одяг, маскувальні сітки, а їхній син приніс буржуйки. За словами чоловіка, на закупку перших балонів семирічний син віддав півтори тисячі гривень. Гроші збирав на власну скарбничку. Також родичі, друзі.
Виготовлення однієї буржуйки для подружжя обходиться в 500-600 гривень. Фреонові балони відправляють підприємці із Волині. Спочатку ціна була 230 гривень за один, тепер продають за 60 гривень.
"Порожні балони нам надсилали із Волині, – каже Богдан. – Спочатку вони були блакитні і помаранчеві. Потім рожеві почали надходити. Я телефонував багатьом із військових, якій отримували наші печі, кажуть – подобаються".
Богдан Лавренчук – газоелекрозварювальник, пічки робить у свій вільний час. Каже, так хоче передати військовим частинку тепла своєї родини.
"Фреоновий балон, металева арматура і труба. На одну буржуйку йде рівно один метр арматури, 20 сантиметрів вісімдесятої труби, один завіс і трошки фантазії. І буржуйка готова. Легка, мобільна, комфортна, нагрівається дуже швидко. Вода закипає за п’ять хвилин. Три літри. Мені подобається цим займатися, подобається підтримувати наших хлопців-військових, які на передовій, які там мерзнуть. Мені дуже хочеться, щоб вони отримали шматочок тепла від нашої сім’ї", – каже Богдан.
 
 
Після сімейної наради вирішили всі гроші зі своїх скарбничок використати для купівлі деталей для буржуйок, які знаходили в інтернеті. Коли написали про свою роботу у Фейсбуці, знайшли допомогу і нові замовлення.
"Почали писати нам військові, почали писати просто люди, наші житомиряни, – розповідає  Ірина Лавренчук. – Вони привозили нам порожні балони. Інші люди сприяли металом та іншими потрібними для виготовлення буржуйок деталями. Приємно було. У мене вітчим на передовій. Він теж узяв для побратимів дві буржуйки".
Пічки-буржуйки від Ірини та Богдана отримали військові на бахмутському, харківському, слов’янському та херсонському напрямках, а також захисники на кордоні з Білоруссю.
 
"Буду далі цим займатися – скільки зможу, стільки виготовлятиму ці печі-буржуйки для наших воїнів, – каже Богдан Лавренчук. – Аж поки не буде перемога. Повернуться хлопці з перемогою, тоді перестану цим займатися".
|
|
|
| 