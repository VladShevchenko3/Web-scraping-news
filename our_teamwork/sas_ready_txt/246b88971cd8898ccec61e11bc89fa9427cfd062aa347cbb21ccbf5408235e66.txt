Динозаври допомагають ЗСУ. Хлопчик, який родом з Луганщини, розігрує саморобну книгу — хоче купити авто бійцям

Олександра Папіна

Родина Глєба переїхала з Луганська після окупації міста у 2014 році. Зараз живуть в Києві. Хлопець вчить іноземні мови, має різні гобі. Особлива пристрасть — динозаври та мінерали. 
"Ще з дитинства він почав цікавитись динозаврами. Десь рочків з чотирьох вони його зацікавили. У нього багато іграшок динозаврів і різних скам’янілостей. Після динозаврів його захопили мінерали. Зараз у нього велика колекція мінералів", — розказує Лана.
Родина Глєба всі вісім років війни волонтерить. Разом з друзями допомагали українським військовим, які боронили Луганський аеропорт. 
"Ми самі з Луганська, в Київ приїхали у 2014 році. І тоді ще він був маленький, я теж волонтерила і допомагала хлопцям в АТО. І у нас тут є свій певний осередок волонтерів з Луганська", — розказує жінка.
З початком повномасштабного вторгнення родина допомагала купувати та доправляти автівки з Європи для українських військових.
"Глєб одного разу сказав, що він також хоче допомогти. І почав думати, як він може це зробити. Почали шукати, кому треба допомогти. І я дізналась, що одному нашому товаришу дуже потрібна автівка. Запропонувала допомогти саме йому, тим більше Глєб його знає", — розказує Лана.
Аби допомогти зібрати необхідну суму на автівку, Глєб вирішив розіграти "Книгу про динозаврів", яку він створив для шкільної виставки напередодні 24 лютого.
"Треба було зробити старовинну книгу. І Глєб вирішив зробити книгу про динозаврів. Він сам в графічному редакторі зробив верстку. У школі порадили вимочити аркуші у чаї. Але Глєб сказав, що це не по справжньому. Ми видрукували книгу на принтері. Вийшла  дуже красива. Ми її скріпили грубою ниткою, потім вирішили зробити печатку з сургучу. В ту печатку Глєб встромив динозавра. Ця книга наробила тоді великого фурору у школі", — розказує Лана.
На авто для 123-го окремого піхотного батальона, якому вирішив допомогти школяр, потрібно 100 тисяч гривень. Організувати збір коштів допомогла луганчанка-волонтерка Анастасія Глотова. Щоб зібрати гроші, Глєб розігрує книжку: аби взяти участь в "аукціоні", треба придбати "місце"   за 200 гривень.  
Розповідь про книгу та проект хлопець записав відразу трьома мовами: українською, французькою та англійською. Наразі зібрав вже чверть суми.
"Ми ніяких обмежень по часу збору не ставили. У нас мета зібрати всю суму. Але поки ми зібрали лише 27 тисяч. Хлопці кажуть, це теж велика допомога", — розказує Лана.
Коли збереться вся сума, організатори проведуть розіграш та визначать переможця, який отримає книгу.
Якщо збір на авто для бійців буде вдалим, Глєб планує зробити ще кілька таких книг і розігрувати їх, збираючи кошти для захисників. Хлопець мріє, аби одну з книг підписав головнокомандувач ЗСУ Валерій Залужний — це б допомогло зібрати більшу суму на допомогу армії.