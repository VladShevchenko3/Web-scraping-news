Центр психосоціальної підтримки для переселенців відкрили на Хмельниччині

Неля Шпулак

У новому центрі надають психосоціальну підтримку дітям-переселенцям. У день відкриття на зустріч прийшли близько двадцяти хлопчиків та дівчаток. 13-річний житель Костянтинівки Донецької області Іван розповідає: приїхав у Хмельницький майже пів року тому, і половину цього часу з однолітками не спілкувався.
"Було таке, що ні з ким не хотілось дружити. Напевно, десь три місяці такий стан був, може й більше, не знаю. Нічого не було просто. Тільки телефон і телевізор. Дивився телевізор", — говорить хлопець.
Його мати Анна Корнієнко розповідає, що спершу син боявся виходити на вулицю, боявся прив’язатися до тих дітей, з якими тут потоваришує, що нам потім доведеться повертатися додому і з ними розлучатися.
"І у мене був такий страх відпустити його самого, щоб нічого не трапилось. Тому що перші два місяці війни ми виходили постійно лише разом на вулицю", — зізнається жінка.
Цей центр для таких, як Іван і його мама — людей, яким потрібна емоційна стабільність, каже волонтерка центру Світлана Вільчинська.
"Мета такого психосоціального центру —  надати оту стабільність, якої не вистачає, дати основу для неї. В нас є запити від батьків, ми працюємо в межах такого соціально-психологічного розвантаження, плануємо працювати з людьми літнього віку", — говорить волонтерка.
На спільних зустрічах діти спілкуються, малюють, розповідають про себе й свої почуття. Жителька Херсона Яріна каже: її тато — в Херсоні, її найкраща херсонська подруга Надя — за кордоном, і дівчинка за ними сумує. Сьогодні у центрі дівчинка подружилася з новою подругою Софією.
"Дітки не знають, як справлятися з емоціями своїми зараз, в воєнний час. Ми це опрацьовуємо, говоримо про колесо емоцій, які зараз емоції, як з ними справлятися, всякі отакі майстер-класи проводимо", - говорить волонтерка Хмельницької обласної організації Червоного Хреста України Тетяна Аксентюк.
За словами Світлани Вільчинської, щоб діти мали все необхідне для арттерапії, потурбувалися колеги з Данії.
"Данський Червоний Хрест опікується тим, щоби ми мали можливість чим працювати на локаціях з нашими підопічними. Відповідно, вони фінансують всі основні питання, які входять до складу або юрисдикції даного проекту", - каже Світлана.
Центр психосоціальної підтримки товариства Червоного Хреста України відкрили в Хмельницькому в міжнародний день волонтера, розповів на відкритті виконувач обов’язків голови обласної організації Червоного Хреста в Україні Богдан Малінський. За його словами, це перший такий центр на Хмельниччині, хоча волонтери Червоного Хреста працюють на Хмельниччині в сімнадцяти локаціях.
За словами Богдана Малінського, в центрі працюють бригади лікарів та психологів, донатовані Норвежською організацією Червоного Хреста. Також, каже він, тут створено центр незламності, де люди можуть в період блекауту зайти, погрітися, покористуватися Інтернетом, випити теплого чаю.
За словами координаторки центру психосоціальної підтримки Олени Лямзіної, психосоціальну допомогу волонтери Червоного Хреста від червня надають у Хмельницькому, Кам'янці-Подільському, Шепетівці та Славуті.
"На сьогоднішній день ми охопили вже більше 10 тисяч осіб, які долучалися до наших заходів. На Хмельниччині працюють наразі сімнадцять локацій, це вісімнадцята. І ми плануємо до кінця року відкривати ще локацію у Старокостянтинові", - каже Олена Лямзіна.
За її словами, в приміщенні центру є укриття, тож проведення заходів відповідає усім вимогам безпеки. 