"Бойова павучиха" у Сумах в’яже теплі шкарпетки для військових

Діана Крахматова
Анна Скрипняк

"Шкодую про те, що у нас на добу припадає лише 24 години. Якби було більше, то було б більше шкарпеток. Чоловік о шостій встає на роботу, збирається – я разом з ним. Темно. Ліхтарик налобний – і починаю в'язати. Хатніми справами займається донька", - розповідає жінка.
Одного разу, згадує Оксана, чоловік дав їй прізвисько, яке закріпилося в родині.
"Прийшов з роботи і питає у Аліси: донечко, а де мама? - В’яже!  - Бойова павучиха на стрьомі! Ну то й добре. Павучиха й павучиха.  Але це – збиральний образ. Це всі жінки нашого міста, які також в’яжуть і намагаються допомогти", - говорить Оксана.
Нитками спочатку ділилися знайомі, потім матеріали для шкарпеток стала діставати сама: "Чоловік запропонував, каже: скільки вже будемо просити? Поїхали в "секонд". І поїхали ми по секонд-хендах. Набрали светрів, попрали, розпустили. Донька допомагала. І вийшли нитки".
З одного светра, говорить Оксана, виходить 3-4 пари шкарпеток. В кожну з них жінка кладе коротке послання бійцям. Показує одне з таких послань, на якому напис "Шкарпетки-ногогрійки: тепло ногам – смерть ворогам".
Різдвяний вечір пані Оксана також планує присвятити в’язанню, адже, говорить, чим більше встигне змайструвати шкарпеток – тим тепліше буде українським воїнам.