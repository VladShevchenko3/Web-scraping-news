Зробили понад 30 тисяч консервів: жителі сіл об'єднались, аби нагодувати бійців

Катерина Костюк
Вікторія Будавіцька

 
 
На подвір’я Надії Кукси жителі Суботова везуть готові м’ясні консерви. З травня разом із чоловіком вони готують тушкованку та каші для військових. М’ясо, крупи, спеції, банки та кришки закуповують за гроші, які залучає син від підприємців. До роботи заохочують і сусідів.
"Мешканці Суботова зварили, починаючи з кінця травня і до сьогодні, більше ніж вісім тисяч банок. Варто сказати, що кашу варять і в інших селах".
Нині основне навантаження лягає на плечі шістьох сімей, розповіла Надія Кукса. Це люди, які мають свої автоклави. Серед них — Наталія та Віталій Довгі. Чоловік допомагає дружині в усіх кулінарних процесах. Віталій – ветеран АТО, воював у Волновасі та Новотроїцькому, завершив службу у 72 бригаді під Старогнатівкою. Чоловік знає, як бути голодним на війні:
"Коли нам було дуже тяжко, ми зверталися до волонтерів і вони нам допомагали. Особливо нам допомагали волонтери із Первомайська, які за дві-три доби робили неможливе".
Подружжя витрачає чотири години в день на приготування консерв, розповіла Наталія Довга.
Сусід Довгих – Ігор Прохач, він має автоклав на 45 банок. Готові закрутки везе Надії Куксі.
"Готую сам, допомагає дружина, буває мама допомагає: готує зажарку, буває сама Надія Василівна. Ми до неї приходимо, беремо все готове і тільки ставимо в автоклав", — прокоментував пан Ігор.
Пані Надія зазначила: готує щодня, думок зробити перерву навіть не виникає:
"Хочеться зробити більше й більше, тому що ми бачимо, як до нас приїздять прямо з передової хлопці. Вони забирають нашу продукцію, дякують нам, а ми їм безмежно вдячні за те, що вони роблять".
 