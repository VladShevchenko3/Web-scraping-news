Волонтери з Кривого Рогу передали на передову майже дві тисячі порцій сухого борщу

Ольга Вагнер
Віктор Могуров

Про сухий борщ Валерія почула у 2015 році від криворізьких волонтерок. Згадала про це цьогоріч, коли у домі з’явилася сушарка. Вирішила разом із друзями спробувати приготувати страву із висушених овочів. Згодом налагодили повноцінне виробництво сухих супів та борщів в домашніх умовах. Усі складові борщу спочатку ріжуть, потім висушують, подрібнюють і фасують.
"За вечір можна качанів шість порізати. Виходить тонесенько, сохне швиденько, руки мої не ріжуться об ніж. Ми звикли. Також сушиться картопля", – розповіла волонтерка Валерія Хайдар.
Усі продукти волонтери закуповують за власні кошти, також приймають допомогу від містян. Колектив однієї із залізничних станцій придбав та передав волонтерам дві сушарки. Нині, аби продовжувати виробництво, волонтери купують продукти десятками кілограмів.
"Зараз ми це все закуповуємо вже в інших кількостях, їздимо на оптовий ринок. Буквально сьогодні нам оптовий ринок надав 10 сіток картоплі, моркву, цибулю, капусту. Це найприємніший сюрприз, який може бути зараз під час війни", – каже Валерія.
Нині у команді разом з Валерією працює більше десяти людей. Волонтерка каже: приготувати сухий борщ чи суп дуже просто: до сухої суміші достатньо додати окріп та почекати 10 хвилин.