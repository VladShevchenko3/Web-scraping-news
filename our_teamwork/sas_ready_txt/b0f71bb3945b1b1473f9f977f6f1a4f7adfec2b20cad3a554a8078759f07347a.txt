Хмельницькі волонтери провели різдвяний благодійний ярмарок. Зароблені кошти віддадуть на ЗСУ

Неля Шпулак

Про це Суспільному розповіла його організаторка, волонтерка Анна Маєвська. 
За її словами, цей благодійний ярмарок, який можна назвати різдвяним, уже п'ятий, який проводять "Волонтери Поділля". До участі в ньому долучились більше п’ятидесяти майстрів декоративно-прикладного мистецтва, професійно-технічні училища та хмельницькі підприємці.
Лілія Гурина на ярмарок прийшла разом із сім'єю. Каже, придбала тут дуже багато всього: і магнітики, і печиво, і копилку, і ялинкові іграшки.
"Ми дуже щасливі. Раніше не вдалося побувати, а сьогодні таки зібралися, був час і натхнення, і дуже хотілось допомогти нашим хлопцям", — каже Лілія. 
Дев’ятирічний Данило Огороднік на ярмарку придбав м’яку іграшку.
"Я прийшов з мамою на ярмарок і купив собачку. Вона в мене буде в кімнаті", — показує покупку хлопчик.
Солодощами на ярмарку торгує волонтерка Анастасія Сбродова. Каже, в ролі продавчині спробувала себе вперше.
"Люди напекли, а я сьогодні лише продаю. Раніше я долучалася до такого ярмарку, я робила щось своїми руками, здебільшого вишивала. А сьогодні я ще й продаю, це вперше. Ми не встигли розкластися, як почали приходити люди, то ми так швидко все продали… На солодке є попит, я так зрозуміла. Люди, по-перше, хочуть волонтерити, а тут ще й можна щось взяти додому собі таке смачненьке, і заодно задонатити на Збройні сили України. Купують солодке, патріотичне печиво купують. Взяли одразу у нас забрали "Наполеон". Все у нас смачне, домашнє", — каже Настя.
М'які іграшки, ляльки-мотанки, різдвяні прикраси для оселі продає волонтерка Катерина Юзьків.
"Продаємо віночки, різні ялинкові прикраси. Всі кошти, зібрані на ярмарку, будуть передані Збройним силам України, за них купуватимемо тепловізори або теплий одяг нашим хлопцям-бійцям. Збираємо всі кошти в скриньку", — каже Катерина.
За словами організаторки ярмарку Анни Маєвської, це уже п’ятий благодійний ярмарок, організований «Волонтерами Поділля».
" На цьому ярмарку ми пропонуємо багато рідзв’яних декорацій для дому, для того, щоб трішки щастя принести  наші оселі. Також тут багато смаколиків. Завжди на всіх ярмарках досить актуальні смаколики, вони продаються найшвидше. Це починаючи від найменших пряничків, закінчуючи великими тортами. Сьогодні добре продаються, окрім смаколиків, також красиві віночки з дерева, віночки з хвойних гілок для оселі", - розповідає Анна Маєвська.
Ціни на ярмарку, каже організаторка, фіксовані.
"Але, звичайно, люди дають набагато більше, адже всі 100% коштів буде спрямовано на допомогу ЗСУ. Ми зазвичай при покупці не віддаємо решту, і за чотири ярмарки у нас ніколи не було з цим проблем. Люди завжди залишають більшу суму, ніж фіксована", - каже організаторка ярмарку Анна Маєвська. 