"Серед маріупольців і для маріупольців". Які послуги надають у побутовому центрі для маріупольців у Дніпрі

Владислав Уколов

Побутовий центр “Я Маріуполь Турбота” — проєкт підтримки маріупольських переселенців. 
Ірина пробула в окупації 57 днів, сюди приїхала з дітьми та онукою. 
"Прийшла  постригтися. Ми приходимо сюди, бо точно знаємо, що це кожних два тижні, або місяць будуть набори продуктові. Вони нам дуже допомагають. Не потрібно нікуди бігти, десь, щось шукати", — розповідає переселенка з Маріуполя
За словами менеджерки центру Наталі Тарасенко, тут працюють два стоматологи, перукар, швачки, що виконують дрібний ремонт одягу. Також можна здати речі на прання і сушку.
"Багато послуг будуть надаватись безкоштовно певним категоріям громадян — це пенсіонери, інваліди 1, 2, 3 групи, багатодітні родини, члени сімей загиблих", — пояснює Наталія Тарасенко.
Переселенка з Маріуполя Наталя нині працює у центрі машиністкою  прання. Каже, довго не могла влаштуватися на роботу.  
"Евакуювалася з Маріуполя, приїхала сюди до дочки, й вона мені розповіла, що відкрився центр допомоги маріупольцям, до якого ми звернулися. Отримували юридичну допомогу, лікарів, гуманітарну допомогу, а потім дізналися, що відкривається ще побутовий центр. Дуже довго не могла знайти роботу, бо працювала 30 років на комбінаті ім. Ілліча металургом. Тут дуже важко було знайти роботу, і ось пощастило, що я працюю серед маріупольців і для маріупольців", — каже Наталя.
У центрі "Я Маріуполь. Турбота" працює 16 людей, усі вони переселенці з Маріуполя. За словами керівника Донецької обласної військової адміністрації Павла Кириленка, таких центрів має бути більше, оскільки тільки у Дніпрі зареєстровано понад 80 тисяч переселенців з Донеччини. 
"Є можливість надавати ще й соціальний пакет послуг, є коворкінг зони, якими люди також будуть користуватися. І не просто своє дозвілля проводити, а  люди можуть вирішувати свої певні робочі питання, якщо вони не пов'язані з цими центрами. Тобто  соціальна спрямованість цих центрів  є максимальною, і їх збільшення відповідає потребам", — коментує  Павло Кириленко
За словами керівника Донецької ОВА, кошти на відкриття таких центрів надають міжнародні партнери. 
"Дуже важливо  підтримувати, надавати допомогу  людям з міста, яке найбільше  постраждало в  цій війні. Організація УВКБ ООН  разом з іншими міжнародними партнерами намагаються зробити вклад для того, щоб допомогти  людям. Ми, наприклад,  даємо деякі  непродовольчі  товари. Через наших партнерів ми допомагаємо  юридичними  консультаціями", — говорить Верховний Комісар ООН у справах біженців Філіппо Гранді  
Отримати послуги тут можуть тільки маріупольці. Для пільговиків — безкоштовно.
За 2022 рік в Україні були відкриті 17 центрів "Я Маріуполь" та три побутових. Центри видали понад 292 тисячі гуманітарних наборів та працевлаштували понад півтори тисячі маріупольців.  
 
 