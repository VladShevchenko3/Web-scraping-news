У Хмельницькому годують безкоштовними обідами тих, хто опинився у скруті

Леся Боровець
Діана Колеснік

Щочетверга о 15 годині в сквері Франка навпроти міської лазні волонтери громадської організації «Територія Добра Поділля» роздають гарячі обіди всім, хто цього потребує. Серед них – літні люди, малозабезпечені та ті, хто опинився у складних життєвих обставинах. 
Хмельничанка Ніна Петрівна розповідає: в 73 роки ще працює і постійно приходить пообідати. Додає: "В мене є що поїсти – яйця чи діти щось принесуть. А гаряче мені просто ніколи приготувати. Я працюю ще дуже багато: макулатуру збираю, підмітаю кіоски".
Хмельничанин Петро також приходить пообідати щочетверга. Говорить: отримує від волонтерів іншу допомогу.
На обід – каша, овочевий салат, лаваш та компот. Із приготовленої волонтерами заздалегідь їжі виходить приблизно по 50 порцій. 
Олег в організації вже півтора року. Каже: допомога людям приносить йому радість.
"Різні люди. Є нужденні, є просто приходять поспілкуватись, кому дійсно потрібна допомога. Допомагаємо всім, спілкуємось, і я вірю, що буде приходити більше й більше людей", - каже Олег.
Наразі для приготування обідів є потреба в продуктах, каже координаторка обідів Леся Гаврилюк: "Ми були б вдячні, якби до нас доєднались люди. Це може зробити кожен хмельничанин. Можна привезти закрутку, цукор, печиво, чай тощо". 