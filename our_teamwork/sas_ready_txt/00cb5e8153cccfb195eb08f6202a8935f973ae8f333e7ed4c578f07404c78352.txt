До Хмельницького продовжують прибувати потяги з Херсона. Що говорять херсонці про життя під обстрілами

Катерина Шевчук
Діана Колеснік

Херсонців, що евакуювались із нещодавно звільненого міста, на залізничному вокзалі зустрічають хмельницькі рятувальники. Пасажири – жінки з дітьми та літні люди.
Ірина приїхала до Хмельницького з чотирма дітьми. Каже, що вирішили покинути місто через постійні обстріли російських військ з лівого берега Дніпра.
"24 листопада о п’ятій вечора дуже сильно обстріляли наш район. Ми живемо в районі сільськогосподарського інституту. В гуртожитку немає скла. Те, що немає ні світла, ні тепла, ні води вже третій тиждень – це одне. А там, вже й без скла. Тому страшно.
Доїхали у Хмельницький дуже добре, ставлення хороше, в потягах тепло. Їсти нам ввечері принесли, вчора нас добре провели й посадили на потяг", — розповіла Ірина з Херсона.
Через обстріли міста 24 листопада вирішив евакуюватися й херсонець Микола. Міг би прожити у звільненому місті без світла та водопостачання, але — не під обстрілами, каже чоловік: "На жаль, я зрозумів, що не можу там жити. Два дні для мене було вже забагато. Наступного дня пішов в продуктовий магазин, там теж обстріляли. Я зрозумів, що цього не витримаю".
Чоловік сказав, що далі поїде до друзів у Львів. На херсонців, що не мають на Хмельниччині родичів чи знайомих, біля залізничного вокзалу чекають автобуси. Люди поїдуть в заздалегідь підготовлені для них помешкання в громадах області. Жителька Херсону Надія нині зустрічає рідних. Каже, виїхала в перші дні повномасштабного вторгнення, після звільнення сподівалась повернутися до рідного міста.
"Так раділи наші херсонці, ми бачили по телебаченню. Це був в людей крик душі. Але всі знали, що вони там, на лівому березі й знали, що вони коять. Коли вже звільнять лівий берег – буде людям трохи легше", — сказала Надія з Херсона.
Зв'язок та всі комунікації російські війська знищували після відходу з міста, розповідає жителька Херсону Алла, яка приїхала у Хмельницький з дочкою та онуком.
"По доброму вони не пішли. Вони підлості наробили. В тиху зняли апаратуру до Інтернету, світло відімкнули, ТЕЦ, водоканал замінували", — говорить Алла.
Хмельницька область перед прибуттям потяга отримала заздалегідь сформовані списки евакуйованих херсонців, яким відразу ж виплачують одноразову грошову допомогу, розповідає заступник директора обласного департаменту соціального захисту Вадим Маруняк: "Така допомога виплачується дорослим громадянам – дві тисячі гривень. Дітям та особам з інвалідністю – три тисячі гривень".
28 листопада, каже Вадим Маруняк, до Хмельницького прибуло 98 жителів Херсону, за вихідні, 26 та 27 листопада, – 129. Евакуювати херсонців на Хмельниччину в зимовий період будуть і надалі.