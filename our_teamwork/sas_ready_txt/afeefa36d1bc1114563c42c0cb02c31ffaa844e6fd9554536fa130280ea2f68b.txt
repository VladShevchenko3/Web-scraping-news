"Я зрозуміла, що потрібна дітям" — волонтерка Катерина Андрєєва з Сум

Катерина Гладенко
Лілія Христенко

Допомагати дітям, які наразі без батьків та родинам, які потрапили у скрутне становище, говорить Катерина, розпочала з перших днів війни.
"Вони самотні, ось здавалося б, є держава, є якась підтримка, але коли ти приїжджаєш в інтернат — бачиш своїми очима, що цього немає і ти хочеш весь світ подарувати цій дитині, щоб вона не плакала. Вони чекають всіх, вони не обирають: хто приїде, навіщо вони приїдуть. Найголовніше для них – це любов та відкрите серце", — каже волонтерка Катерина Андрєєва.
Катерина разом з однодумцями реалізовує мрії своїх підопічних, якими вони з нею поділилися. Волонтерка показала відео, де хлопці у Хоружівці отримують те, про що мріяли: "Ну ось дитина, вона не чекала, що її мрія буде здійснена, бо він дуже-дуже просив директора подарувати йому ці бутси".
Наразі разом із подругою Вікторією Манько жінки збирають подарунки для дітей інтернатів області до Дня святого Миколая.
Кожна дитина написала листа чарівнику, а волонтери реалізовують їхні мрії. Волонтерство для неї, говорить Катя, – це значить бути зайнятим 24/7, навіть у збиток власній родині.
"Це бути готовим, що тебе немає вдома постійно, що ти працюєш на благо суспільства, на благо людей, на благо дітей. Тобто ти не отримуєш ніякий гонорар. Це все іде від мого серця", — зазначає Катерина Андрєєва.
До волонтерства Катерина працювала в прокуратурі, юристом в банку, а потім вирішила змінити діяльність і почала організовувати тури у Чорнобиль. Втім з повномасштабною війною це стало неможливим. Нині вдома, говорить Катя, її підтримують син та чоловік, тож не виключає, що у майбутньому зможе взяти опіку над двома дітьми.
"Моєї любові, взагалі мого серця, вистачить, щоб любити всіх дітей", — каже вона.
Допомагає Катерина і родинам на лінії фронту
Місяць тому волонтерка допомогла виїхати жінці із двома вовкодавами із Куп`янська-Вузлового, який нині — під обстрілами. Загалом
Катерина опікується близько 30 родинами з дітьми, які потрапили в скрутні життєві обставини. 
"Мене відкрили саме ці діти, коли сусіди почали говорити: є малозабезпечені родини, Катя, треба допомога і коли ти заходиш до квартири, а діти просто з твоїх рук вихоплюють цукерки, я зрозуміла, що потрібна дітям", — каже жінка.
Волонтерка говорить: постійно підтримує зв'язок з вихованцями інтернатів Штепівки та Хоружівки.
"Щодня мені дітки з інтернату дзвонять, розповідають чим їх годували, які оцінки в школі отримали і завжди наша розмова закінчується: коли ти приїдеш", — зазначає Катерина.
Волонтерки намагаються відвідувати інтернати двічі на місяць.
У майбутньому ж, аби ж залучати більше, у тому числі — і міжнародної допомоги, Катерина планує організувати власний благодійний фонд із назвою "Друге дихання", який опікуватиметься дітьми-сиротами, дітьми з інвалідністю та тим, хто потребуватиме підтримки.
"Я хочу дати їм можливість вірити в себе, дати їм таку надію: що вони — не одні в цьому світі і що я, як мама Катя, скажімо так, завжди буду з ними поруч", — говорить Катерина.