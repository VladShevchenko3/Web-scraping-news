З’їхалися з різних куточків України: волонтери допомагають відбудувати ФАП у Новоселівці

Вікторія Горнова

Будівлю пошкодило на початку березня, у нього влучив російський снаряд, розповіла Алла Телень, яка працює там 20 років.
У ФАПі вже навели порядок. Поміняли підлогу, поштукатурили стіни, каже Алла.
Волонтерка Дарина з Харкова – одна із тих, хто приїхав на Чернігівщину разом із волонтерським рухом "Будуємо Україну разом" (далі БУР, ред.). Дівчині 25 років. Вона художниця-реставраторка. Каже, зараз у Харкові для неї роботи нема.
Також допомагає ремонтувати ФАП Віталій зі Львівщини.
Для переважної більшості волонтерів це вже не перший заїзд на "БУР"-табір, де вони щось відновлюють. Для Наталі з Одеської області він п’ятий.
Адміністратор "БУР"-табору Євгеній Шатілов розповідає: зараз вони працюють спільно з фондом "Партнерство за сильну Україну". Цього разу програма присвячена відбудові соціальної інфраструктури, саме тому вони взялися за ФАП.
"Ідея тут в тому, що громада буде функціонувати, якщо має цю всю соціальну інфраструктуру". 
Чоловік додає, що волонтери працюють щодня по шість годин на день. Шпаклюють стіни, роблять підлогу, роблять електрику. Багато людей некваліфіковані. Їх навчають бурівські майстри, які мають досвід та кваліфікацію. 
Євгеній долучився до "БУРу" торік у Херсоні, де він жив. У квітні, після місяця в окупації, чоловік виїхав з міста і вирішив не залишати волонтерський рух і допомагати країні з відбудовою.