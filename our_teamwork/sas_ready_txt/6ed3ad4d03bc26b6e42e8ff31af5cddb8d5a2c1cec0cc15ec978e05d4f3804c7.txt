Вчитель з Кропивницького плете маскувальні сітки для своїх учнів на фронт

Вікторія Волошаненко
Леся Журавська

Віктор Тоцький навчав студентів професії машиніста екскаватора. З частиною своїх учнів регулярно або бачиться, або спілкується телефоном. Півтора року тому чоловіки, які відзначали 20 років випуску з училища, зібралися саме вдома в майстра. "15 людей приїхали прямо до мене додому. Кажуть – де зібратися? Давай до майстра. Не захотіли збиратися в кафе чи деінде".
Частина чоловіків – з цього й інших поколінь випускників училища – захищає Україну на фронті. Серед них є добровольці.
"Один з них – Професор, – розповів Віктор Тоцький. – Він був якраз старостою тієї групи, яка приїжджала до мене додому. Його в училищі всі називали Професором через те, що завжди ходив з текою і був дуже зібраний. А тепер має позивний на фронті Професор. Він, до речі, – сирота, свого часу жив з бабусею. Але цілеспрямований. Після училища закінчив інститут. І хоч мав "білий" квиток і звільнення від служби, пішов добровольцем". За словами Віктора Тоцького, цей чоловік нещодавно повернувся з-під Бахмуту і заходив у гості до вчителя. 
Двоє інших учнів викладача опинилися в степах Херсонщини. І саме їм потрібен був якийсь маскувальний засіб. "Мені учні зателефонували з місць проведення боїв, – розповів Віктор Тоцький, – і запитали: "Вікторе Григоровичу, чи не можна взяти десь маскувальних сіток? Я почав шукати в інтернеті й натрапив на альтернативну школу "КрОК". Прийшов, сплів сітку своїм учням і так і залишився в школі. Почав плести уже для інших, чиїхось учнів".
Віктор Тоцький зробив свою першу сітку у вересні 2022 року. Відтоді разом з волонтерами, які приходять до школи "КрОК", сплів кілька десятків сіток. У середньому, сказав, на місяць виходить по п’ять-шість сіток. За розміром вироби різні. Одна з останніх сіток в розгорнутому вигляді не вміщалася в кімнату. Її плели три тижні.
Зі слів Віктора Тоцького, важливо, щоб плетіння було асиметричним. Тоді сітка матиме природний вигляд. "Ми йшли методом проб і помилок, аж поки не виробили свій стиль плетіння, – каже Віктор Тоцький. – Там треба вмикати фантазію, щоб усі оці лінії виглядали хаотично. Ви ж бачите, ці зигзаги не йдуть, як у прописі ".
Колишній викладач розповів, що час від часу готує посилки на фронт. "Підтримую їх морально і матеріально. Кажу: "Час вибрав вас, хлопці".
Також на час війни відмовився від сигарет. "Палити заради них кинув. Усе, що я витрачав на куріння, тепер їм посилаю". Зі слів Віктора Тоцького, військові говорять, що тримаються: "Хоч їм і важко, але мають бойовий настрій".