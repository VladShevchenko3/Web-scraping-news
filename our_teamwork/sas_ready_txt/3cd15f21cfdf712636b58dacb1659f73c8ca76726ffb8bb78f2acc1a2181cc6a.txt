Тим, хто постраждав від війни: лікарі із США у Черкасах надають безоплатні консультації

Катерина Костюк
Наталія Старинець

 
Вдруге на консультацію до американських лікарів прийшов черкасець Іван Бондар. Під час першого візиту чоловіку було цікаво почути думку фахівців з-за кордону, цього ж разу — скористався нагодою, бо його сімейний лікар у відпустці:
"Мені було приємно почути від американських лікарів, що мій лікар призначив мені правильне лікування від аритмії і тиску".
Вимірює температуру та тиск відвідувачам у кімнаті первинного огляду медбрат Едуардо. Чоловік радий допомогти бодай чимось тим, хто того потребує.
"Я приїхав сюди, тому що знаю, що Україна потребує допомоги. Якщо можна хоча б одній людині допомогти, то я хочу бути корисним, бо розумію, яка ситуація".
Залежно від скарг відвідувачів, медбрат спрямовує кожного до потрібного спеціаліста. Консультацію терапевта отримав переселенець із Сєвєродонецька Сергій Богачов. Про прийом чоловік дізнався із соцмереж, а зареєструватися допомогла донька.
"Я звернувся до американських лікарів, бо маю проблему — погано чую. Хотілося б побачити, як мене тут обстежуватимуть, бо в лікарні я був, там трішки інакше, а тут краще", — розповів пан Сергій. 
Чоловіку призначив лікування та дав поради терапевт Даґ Аліс. З його слів, із доброчинними місіями побував у багатьох країнах. Україна не стала винятком, адже нині тут відбуваються жахливі речі.
"Люди, які звертаються за допомогою, здебільшого скаржаться на болі та погане самопочуття внаслідок пережитого стресу", — прокоментував Даґ Аліс.
Спілкуватися із фахівцями допомагають перекладачі. Їх тут четверо, як і лікарів. Окрім терапевта, консультують відвідувачів ендокринолог, пульмонолог та ревматолог, розповіла координаторка американської волонтерської організації Global Care Force Роксана Джонс. До програми допомоги Україні щоразу долучають медиків різних спеціалізацій з усього світу.
"Наша мета — допомогти тим, хто не може швидко отримати тут медичну допомогу, допомогти консультаціями. Лікарі працюють, як волонтери, видають пацієнтам безоплатні медикаменти, які нам надають спонсори".
Раз на місяць безоплатну консультацію можна отримати на базі безпечного простору. Його в обласному центрі облаштували волонтери благодійної організації "100% життя Черкаси", зазначила її комунікаційна менеджерка Наталія Бойко:
"Це влаштували для людей, які хоч якось постраждали від війни. Тобто це не лише переселенці, це люди з хронічними захворюваннями, люди з ВІЛ, люди, які хворіють на туберкульоз, гепатити, які постраждали від насильства, люди літнього віку, багатодітні, люди з інвалідністю".
За словами жінки, наступний візит медичної бригади запланований через місяць. Прийом буде відбуватися за попередньою реєстрацією.