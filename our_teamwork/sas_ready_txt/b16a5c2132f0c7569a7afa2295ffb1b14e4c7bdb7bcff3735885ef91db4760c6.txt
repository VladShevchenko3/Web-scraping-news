Для допомоги онкохворим. Благодійники з Британії передали реанімобіль у Лисецьку лікарню, що на Прикарпатті

Ірина Каразуб
Василь Скрипка

Засновником фонду "GoFundMe" є Анатолій Тельпов — уродженець Івано-Франківська. Благодійну організацію він заснував разом з англійкою Келлі Сторі. З ними представники Лисецької громади зустрілися у польському місті Перемишль. Там вони оглянули авто й отримали ключі від нього, інформує голова громади Анатолій Лущак.
"Цей реанімобіль нам вкрай необхідний, адже ми плануємо відкривати відділення паліативної допомоги при Лисецькій лікарні на 40 пацієнтів", — розповів Анатолій Лущак.
Зі слів виконувача обов’язків генерального директора лікарні Зенона Макоти, реанімаційний автомобіль оснащений усім необхідним обладнанням для перевезення важкохворих пацієнтів на будь-які дистанції.
"Через те, що ми відкриваємо зараз відділення і паліативну допомогу "на дім", цей автомобіль дуже потрібний для наших мобільних бригад. Я щиро вдячний нашому франківцю, який в Англії створив фонд допомоги й за гроші, які там зібрали наші українці та англійці, придбав для лікарні це авто", — розповів Зенон Макота.
Голова Лисецької громади Анатолій Лущак вручив благодійникам подяки, краєзнавчі видання про Старий Лисець та картини місцевого художника.