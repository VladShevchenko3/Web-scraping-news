З жерстяних банок, картону і парафіну. Як дніпрянка виготовляє окопні свічки для військових

Ірина Руденко
Юлія Трофімова

"На відміну від звичайної свічки, окопна має велике багаття. За допомогою неї військові можуть освітити навколо себе трошки простору, підігріти чай, суп, борщ – все, що у них є в сухпайку, і в принципі зігрітись", — каже Валерія.
За її словами, щоб робити такі свічки, особливих навичок не треба. Матеріали для виготовлення збирає через соцмережі. Це жерстяні банки, картон, парафін.
Валерія радить брати для свічок товстий картон. З нього потрібно нарізати кілька смужок завширшки трохи менше за висоту банки. Гніт також з картону. Навколо гніту картон необхідно скрутити у формі равлика. Скручений картон скласти в банку.
Після цього слід залити банку воском або парафіном. Якщо баночка на 250 грамів, то й парафіну потрібно стільки ж. Він осідає при першій заливці, тому потрібно дозаливати його двічі, а то й три рази.
Жінка розколює парафін і топить його у сотейнику, проте це також можна робити на водяній бані. Каже: речовина плавиться за температури 60 градусів.
"Варто пам’ятати, що парафін є токсичною речовиною, він є продуктом нафтопереробки. Тому при нагріванні у великій кількості виділяє неприємний аромат. Тож вмикайте витяжки, відчиняйте вікна", — радить майстриня свічок.
Найближчим часом дніпрянка передасть першу партію свічок на фронт.