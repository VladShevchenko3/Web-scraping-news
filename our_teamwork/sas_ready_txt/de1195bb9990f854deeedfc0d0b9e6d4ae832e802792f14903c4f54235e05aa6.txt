"Вирішили залишатися і працювати". Як живе прифронтова Межівська громада Дніпропетровщини

Юлія Підгола
Олександра Тронь

Після повномасштабного вторгнення з громади виїхало не більше 2% жителів. Більшість згодом повернулися додому. Є і ті, хто від початку вирішив залишитися і працювати.
"Дуже страшно стає. Небезпечно. Як сирени, то боїшся, не знаєш куди бігти, що робити. За дітей боїшся. Звичайно життя змінилося. Дуже страшно жити. Домівка є домівка, не хочеться кудись на чужину, хочеться, щоб все закінчилося і бути вдома", - каже жителька громади Ірина.
З початку війни перелік послуг місцевого ЦНАПу змінився, каже начальниця ЦНАПу Межівської селищної ради Тетяна Бондик. Додалося ще дві послуги: видача довідок ВПО, надання допомоги на проживання ВПО і реєстрація пошкодженого майна.
"З початку війни в мене жоден з адміністраторів не виїхав за межі нашої громади, всі працюють на місці. У нас був дуже великий наплив людей. Займали чергу з 5-6 ранку. Програма не працювала. Адміністратори надавали ці послуги вночі. 2:35  Були такі часи, коли ми приймали 100-120 людей, зараз – близько 50 осіб. Жодного дня ЦНАП, не було такого, щоб він не працював. Кожного дня ми працюємо. Здебільшого до нас зверталися жителі Донецької, Херсонської області, та наші жителі, які в один день прокинулися із пошкодженим майном", — розповіла вона.
Директорка комунального закладу Людмила розказує: від початку повномасштабного вторгнення в Межовій запрацював центр гуманітарної допомоги. 
"Ми тут обслуговуємо внутрішньо переміщених осіб. 2:35 тут дитячі речі, для дорослих. І побутова хімія, і продукти видаємо.  Працюємо з 8 до 16 години щодня. За рік ми вже допомогли 2 327 внутрішньо переміщеним особам. Загалом по Межівській громаді зареєстровано 3,5 тисячі переселенців", — говорить Людмила. 
Кожен десятий мешканець Межівської громади долучився до лав ЗСУ. Чимало людей у волонтерстві.
Діана Кирпиченко — вчителька місцевої школи, волонтерка. Вона допомагає збирати теплі речі та харчі для бійців на передову.
"Я забрала теплі в’язані шкарпетки для наших захисників. Це роблять наші місцеві жінки. Я збирала нитки, відкривала збір на нитки. А потім люди просто почали приносити в’язані речі, які наші жінки розплітають і в’яжуть шкарпетки.Почала займатися, бо в мого чоловіка тато пішов також добровольцем в наше ТрО. А потім він сказав, що треба терміново тепловізор. Кажу: давайте я відкрию збір, зв’яжусь з волонтерами, і ми його купимо. З цього все почалося", — розповіла жінка. 
Тетяна — кухарка. Разом з іншими жінками вона з квітня готує харчі на фронт для військових. Каже, що не втомилася і буде продовжувати працювати.
"Було страшно якось. Переживали. Багато хто виїжджав. Ми чогось ні, вирішили нікуди не виїжджати, залишатися на місці і працювати", — сказала вона.
Усього в Межівській громаді відкрили два "пункти незламності" та 11 пунктів обігріву. Там люди заряджають телефони, гріються, їм пропонують чай або каву. Для діток є розмальовки та іграшки.
"Багато людей з Донецької області приїжджають. Так що нам тут не сумно. Запам’яталося як люди з міста Вугледар прожили місяць взагалі без зв’язку із зовнішнім світом, без нічого. Двоє дітей. Сумно. Немає тут нічого хорошого. Приймаємо всіх: чай, кава. Що є тим і допомагаємо", — розказав рятувальник Сергій. 
Перед святами в селищі Межова відкрили "резиденцію Святого Миколая". Вона працює по дві години щодня в будні дні. Малеча може приходити та отримувати подарунки.
 
Маленька жителька селища Межова Ліза якраз завітала до резиденції й розповіла про своє найзаповітніше бажання. 
"Бажаю перемоги та миру!" — сказала дівчинка.