У новому шелтері в Івано-Франківську житимуть 140 переселенців

Маріaна Басалига
Оксана Василик

Будинок під гуртожиток для переселенців надала Івано-Франківська міська рада. Люди мають право тут жити безкоштовно чотири роки. Також їм не потрібно платити за комунальні послуги.
Зробили капітальний ремонт та купили побутову техніку за міжнародні гранти, розповідає Ярина Онуфрієнко. Загалом усі будматеріали, побутова техніка та меблі для облаштування гуртожитку вартували близько 300 тис. доларів
"Американська організація UCBI надала нам приблизно 125 тис. доларів. Матеріалами нам допомагали міжнародна організація з міграції. Також техніку нам надала організація "Рокада" та "Польська поміч". З допомогою  благодійного фонду "Мій дім" нам вдалося залучити гроші на часткову заміну вікон на першому корпусі", — розповідає проєктна менеджерка шелтеру.
У приміщенні повністю змінили внутрішнє планування та всі комунікації. Архітекторка Варвара Ягнишева розповідає, окрім кімнат для переселенців, тут облаштували ще спільну на один поверх кухню та санвузли на дві-три кімнати.
"Тут був один санвузол на крило, два — на поверх. В принципі, як для гуртожитку, ми могли залишити це, але вирішили піти трішки важчим і дорожчим шляхом. Ми вважаємо, що це того варте", — каже Варвара Ягнишева.
За словами Ярини Онуфрієнко, ремонтні роботи в гуртожитку тривають. До кінця 2022 року планують все доробити й заселити туди ще 90 людей.
"У першому корпусі залишилося пофарбувати стіни та встановити сантехніку. У другому корпусі вже прибирання іде — вішаємо штори, плафони, складаємо ліжка та стелажі", — каже Ярина Онуфрієнко.
Завершувати ремонт та монтували меблі допомагають студенти. Зокрема у прихистку проходять практику столяри вищого професійного художнього училища.
Віталій Атконов живе у гуртожитку з дочкою та дружиною. Вони евакуювалися до Івано-Франківська з міста Чугуїв, що на Харківщині. Від квітня і до грудня сім'я жила у ліцеях. Завдяки проєкту "Ко-Хати" отримали кімнату у новому шелтері. Додому повертатися ще рано, каже Віталій, бо Чугуїв постійно обстрілюють.
"Тут все подобається. Не так, як ми жили до цього, — спокійно, свій особистий кут. Раніше ми спали на підлозі в спортзалі. Було холодно, опалення вимкнули, грілися, як могли. Під час тривоги бігали в підвал", — каже Віталій Атконов.
Волонтери проєкту "Ко-Хати" вже здали в експлуатацію один гуртожиток в Івано-Франківську. Ще три будівлі наразі у роботі, розповідає комунікаційна менеджерка проєкту Оксана Городівська.
"У нас також тривають роботи з відновлення колишнього готелю на вулиці Макухи. Тобто в нас зараз дві будівлі в роботі в Івано-Франківську. І також є колишній гуртожиток біля Кам'янця-Подільського. Там також є окрема команда, яка працює", — розповідає Оксана Городівська.
З її слів, завдяки проєкту "Ко-Хати" житло отримають 700 переселенців. 400 з них житимуть в Івано-Франківській громаді.