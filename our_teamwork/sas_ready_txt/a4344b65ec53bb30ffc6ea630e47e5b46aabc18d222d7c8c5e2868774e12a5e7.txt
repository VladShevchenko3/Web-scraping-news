Душ на колесах для військових-піхотинців та позашляховик для спецпризначенців придбали волонтери Житомирщини

Оксана Ковальчук
Дмитро Поліщук

Валерій Місько розповів Суспільному, що на автівку та кемпер гроші збирали понад місяць, ще тиждень у Німеччині шукали саме такий автомобіль, який замовляли військові з бригади імені Івана Богуна.
"Зараз в Україні дуже багато волонтерів, які шукають подібні автомобілі і, як правило, в Україні їх вже немає, в Польщі вже теж дуже важко щось знайти. В Німеччині автомобіль саме з таким бензиновим двигуном – це теж була проблема, бо ці машині досить рідкісні. Хлопці просили саме з таким двигуном, тому левову частину часу ми витратили на пошук цього автомобіля", – розповів Валерій Місько.
 
 
Позашляховик придбали за три тисячі євро: у дві тисячі обійшовся кемпер, тисячу витратили на дорогу, а також на оформлення всіх документів на транспортні засоби. Ще близько десяти тисяч гривень витратили на обслуговування автівки та кемпера. Нині позашляховик вже передали військовим. Кемпер ще близько тижня ремонтуватимуть на СТО.
"Для бійців, які постійно живуть у полі і не мають елементарних гігієнічних умов, цей кемпер дозволяє прийти у тепле приміщення, прийняти гарячий душ, – каже Валерій Місько. Там є автономне опалення. Якщо там встановлений бак води десь до 400 літрів, то приблизно десятеро людей з однієї заправки зможуть привести себе до ладу".
 
Окрім душової кабіни, у кемпері є холодильник, газова плита та інше обладнання для проживання.
"Є газова плита, духовка, обігрівач і холодильник, доволі таки об'ємний, про меблі я вже не кажу, їх тут достатньо. Також є душова кабіна з туалетом і шафа для речей", – розказує і показує майстер станції техобслуговування Андрій.
 
Після ремонту кемпер відправлять бійцям 92-ої механізованої бригади на Харківщину.
"У нас є електрик, – каже майстер станції техобслуговування Андрій. – Він обстежить внутрішні комунікації по електриці. Ми збільшимо ємність акумуляторів, щоб подовжити час автономного живлення, потім додамо баки з водою, облаштуємо там туалетну кімнату та душ".
 