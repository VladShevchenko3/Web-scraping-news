50 колективів отримали нову спеціальну відзнаку волонтера

Суспільне

Про це повідомив президент України Володимир Зеленський. 
"Хоча волонтерський рух став частиною фундаменту України, у нас досі не було особливої відзнаки, яка могла б стати символом нашої вдячності волонтерам і тим, хто дає силу цьому руху. Хто дає частинку свого власного життя, щоб допомогти врятувати життя інших. Тепер така відзнака є. Це серце. Золоте серце для простих людей, які захищають усіх нас. Цього року ми започатковуємо нагородження такою відзнакою. Тих, хто справді заслуговує. Тих, чиє серце – золоте, і саме тому вони – волонтери", — зазначив Зеленський. 
Він назвав 50 волонтерських колективів, чиї представники отримають відзнаку цьогоріч. І додав, що щороку відзначатимуть волонтерські проекти, інші організації, нових особистостей. 
У зверненні Зеленський зазначив, що волонтерський рух в Україні "підіймався хвилями" від Майдану, з 2014 року і від 24 лютого. 
"Сьогодні волонтери – це найпотужніша частина громадянського суспільства України. Це рух, який об’єднує всі міста й громади нашої держави та всі соціальні групи. І це ідея, яка залучає до української боротьби за свободу мільйони людей із різних країн світу", — додав президент. 
"Це день Veteran Hub і Армія SOS, день «Зграї» і «Аеророзвідки», день KSE Foundation і тих, хто заснував і допомагає проекту «Небесна гвардія». День «Госпітальєрів» і всіх парамедиків і лікарів, які допомагають на фронті. Це день «Крил перемоги» і ГО «Землячки», фонду «Повернись живим» і «Мотохелп», Фонду Сергія Притули і Волонтерської сотні Доброволя, фонду «Коло» і «Солом’янських котиків», центру Марлог і Української волонтерської служби, Razom for Ukraine, об’єднання «Народний тил», волонтерської групи Help Army і Товариства Червоного Хреста України. Це день United24 і кожного з понад сотні країн, хто допомагає закупити машини швидкої чи морські дрони. Сьогодні день харківського Фонду «Підтримка захисників» і львівського ГО «Незалежні», день «Союзу українок» з Франківщини й краматорського центру «Разом до перемоги», фонду «Янголи спасіння» з Донеччини та ГО «Міський центр допомоги» із Запоріжжя. Це день СпівДії та ПЛАСТу, ГО «Рідне Полісся», Групи активної реабілітації, Українського жіночого батальйону, «Котиків-патріотиків» і «Доброї справи», фондів Let’s help, «Харків з тобою», HopeUA, «Твоя опора», «Ми з Україною» і «Район номер 1». А також день Євгена Суботи, координатора волонтерських центрів Гостомеля. Уляни Греділь з ГО «Апостольська Чота». ГО «Захист – обʼєднання волонтерів». Юлії Коновалової, голови ГО «Люди усюди» й волонтера проекту World Central Kitchen. Володимира Фірмана, ректора Марійського духовного центру «Зарваниця». Це день Українського католицького університету й десятків університетів і студентських спільнот у нашій країні та за кордоном, які долучилися до захисту нашої держави, свободи та людей. І людяності. Тому сьогодні ми дякуємо таким організаціям, як «Зоопатруль» і UAnimals, та всім, хто знає, що порятунок тварин – це також порятунок душі. Більшість із цих назв ви напевно знаєте, якимось із цих організацій і проектів ви уже могли допомагати. Але волонтерський рух значно більший і ширший. Це тисячі структур, десятки тисяч небайдужих людей і мільйони тих, хто долучається", — додав Зеленський. 
 