Щоб допомогти і поліпшити настрій: у місті на Черкащині підтримують переселенців

Оксана Швед
Тетяна Зозуля

Катерина Кожухар із Херсонщини обрала зимовий одяг для дітей. Приходили не вперше, бо речі потрібні завжди, зазначила вона:
"Верхній одяг, термобілизна, теплі штани, курточки. Все новеньке, гарне".
 
 
Шукала теплі куртки та штани для доньки і сина Ірина Нищеретня. З родиною вони переїхали із Донеччини.
"З речей нам підійшло більше на хлопчика, а на дівчинку не підійшло. Сподіваємося, що ще щось буде. Дякуємо за те, що є, що допомагають нам", – зазначила пані Ірина.
Олена Постій із Миколаєва вибирала набір дитячого одягу для трирічного сина. Взяла і підгузки, бо, говорить, за три місяці очікує і на донечку.
 
 
"Там, у Миколаєві, немає де жити, тож поки холодно, ми тут. Подивимось, коли дитинка народиться, яка буде ситуація. Завдяки волонтерам маємо необхідне, вистачає", – розповіла вона.
Крупи, повидло, борошно та дитяче пюре – такі продуктові набори додають усім охочим, розповіла волонтерка Оксана Філіпенко.
"Якщо в сім'ї одна дитина до десяти років, то даємо двадцять пюрешок. Батьки просто в захваті, а діти я думаю тим паче", – зазначила вона. 
 
 
Пані Оксана додала: розуміє кожного переселенця, бо і сама переїхала з Донецької області у травні. Відтоді й волонтерить:
"Я по життю активна, тому сидіти без діла не змогла. Прийшла і спитала, чим можу допомогти. Намагаємося підтримати всіх: когось словом, когось обійняти".
Аби отримати допомогу, родини реєструвалися за допомогою гугл-форми, де вказували свої потреби, розповіла директорка міського центру соціальних служб Валентина Яворська. Речі надійшли від міст-побратимів Польщі, Естонії та Німеччини.
 
 
"У нас є фруктові пюре для маленьких дітей, це київський гуманітарний штаб нам дав. Також є допомога від дитячого фонду ООН Юнісеф. Вони дали речові зимові набори для дітей різного віку, від 2 до 14 років", – розповіла вона.
Напередодні свят такою акцією хочуть не лише допомогти, а й поліпшити настрій як переселенцям, так і місцевим жителям, додала пані Валентина.