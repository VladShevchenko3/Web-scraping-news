В Івано-Франківську шукають волонтерів для плетіння маскувальних сіток

Діана Яців
Ілона Захарук

За її словами, волонтери мають постійну потребу у тканині. Та найбільше зараз потрібні люди, адже десятеро, які постійно працюють на локації, можуть виконати замовлення за тиждень-два. Зараз волонтери це роблять як мінімум за місяць, адже через вимкнення світла, хвороби та зимові свята кількість охочих допомагати зменшилася. 
"Зима — це класно, але свята відбуваються завдяки нашим хлопцям. І для того, щоб їх прикрити, треба зовсім небагато. Це — такий ресурс, якого за гроші не купиш. Коли нам кажуть: "Ми вам задонатимо, а ви дасте сітку", ми відповідаємо: "Ви не донатьте. Дайте нам, будь ласка, людей", — говорить співзасновниця благодійного фонду "ДОБРО-ДІЇ" Олена Николин.
Волонтери назвали свій центр "Маскувальні феї". Вони працюють від початку повномасштабного вторгнення РФ в Україну.
За словами співзасновниці організації Олени Черкас, основу та матеріал купують за гроші, які фонд отримує від благодійників. Кожну сітку виготовляють на замовлення військових за конкретним розміром та кольором. 
"Кожна сітка йде на конкретні ландшафт та позицію. Більшість запитів зараз — на білі. Коли замовляють на конкретну позицію, ми точно знаємо, що вона підходитиме до ландшафту і маскуватиме наших хлопців, тож вони будуть у безпеці", — говорить Олена Черкас.
Волонтерка Наталія Тарасенко займається нарізанням тканини для маскувальних сіток. Жінка розповідає, працювати доводиться багато, адже сітки — це те, що постійно потрібне на передовій.
"На одну позицію таких сіток треба кілька. Наприклад, вранці, коли все вкрите інеєм, то повинна бути суцільна біла сітка. Потім, коли виглядає сонечко і підвищується температура, — сітка змінюється на іншу. Її колір залежить від ситуації та метеоумов", — пояснює Наталія Тарасенко. 
"Маскувальні феї" також організували плетіння шкарпеток для військових та виготовлення окопних свічок. До кожної сітки, яку віддають бійцям, прикріплюють додаткові набори.
"Із сіткою завжди йдуть прапор, вервички, молитовники та браслетики хлопцям туди", — каже волонтер Олександр Савчук.
За словами співзасновниці благодійного фонду "ДОБРО-ДІЇ" Олени Николин, працюють волонтери щодня з 9:00 до 22:00. Якщо охочі допомогти не мають можливості приходити у волонтерські центри, їм привозять тканину для нарізання додому.