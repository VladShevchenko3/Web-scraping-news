Працюють чарівники. У Миколаєві волонтери готують подарунки для дітей

Ігор Горбатенко
Назарій Рубаняк

Про те, як триває підготовка до свята, кореспондентам 
розповіла волонтерка й очільниця благодійного фонду "Доброта та довіра" Валентина Ткаченко.
За словами Валентини Ткаченко, проєкту 
десять років. Об'єднує понад 150 меценатів. Благодійники обирають на сайті благодійного фонду, кому допомогти. Там вказані побажання дитини та діагноз. 
"Я пам'ятаю навіть перші відгуки, коли листи складали. Дружина телефонувала і казала "Ми пішли з чоловіком вибирати машини. Стояв в магазині, пів години тестував". Тобто чоловік отримував задоволення, оскільки перетворився сам на маленьку дитину", — розповіла Валентина Ткаченко.
Одна дитина написала, згадала Валентина, що мріє зустрітися з Володимиром Зеленським, який на той час був артистом. Це прохання вдалось виконати.
"Нам надіслали два квитки — мамі і йому. Надіслали фірмовий блокнот, підписаний. Він залишився потім після концерту, він з ним поспілкувався", — сказала волонтерка.
Євген Ткачук бере участь у проєкті п'ятий рік. У 2022 році дарує дитині з церебральним паралічем PowerBank.
"Мене познайомили з цією благодійною організацією. Просто друзі скинули. Подивився — все просто. Я став телефонувати, запитувати "А хто ви? Документи є?". Вона мені стала показувати всі документи. І я думаю "Ну, добре, спробую. Подарую". А потім мені так сподобалось", — розповів Євген Ткачук.
Директор реабілітаційного центру "Цвєтік-сєміцвєтік" Роман Крайнік пояснив, що самі формують списки та передають Валентині листи дітей.
"Безпосередньо була скринька "Доброти й довіри", де наші вихованці і їхні батьки могли покласти побажання Святому Миколаю для подарунків у цю ніч. Безпосередньо 27 дітей, наших вихованців, взяли участь у акції у 2022 році", — сказав Роман Крайнік.
Урочисте даріння для тих, хто перебуває в Миколаєві, запланували на День Святого Миколая — 19-те грудня. Найближчим часом Валентина Ткаченко відвезе подарунки в інтернат, який розташований в області. Всі інші презенти перешлють поштою.