У Хмельницькому пропонують альтернативу дитячим садкам

Катерина Шевчук
Світлана Поробок

Координаторка проєкту Вікторія Пархомець розповіла, що членкині громадської організації "Жіночий хаб" планують відкрити у Хмельницькому ще вісім локацій для надання послуги "вільна мама". Рішення, за її словами, ухвалили після проведеного онлайн-опитування переселенців та місцевих жителів. Респондентів було 172.
"90% респондентів відповіли, що така послуга потрібна. Майже 40% сказали, що потребують часто того, щоб залишати дитину без свого догляду. Ми визначили вісім бібліотек, і ми були б раді, якби міська влада дослухалася і допомогла на їх базі створити простір і персонал, який би допомагав доглядати дітей. Для того, щоб працювали три локації протягом трьох місяців, приблизно потрібно по 40 тисяч гривень на кожну локацію, якщо працювати у дві зміни", — розповіла Вікторія.
За її словами, саме протягом трьох місяців в Хмельницькому працювали три локації, де матері ВПО могли залишити дітей на деякий час. Послуга «вільна мама» для них була безкоштовна завдяки виграному гранту одного з європейських фондів. 
Голова організації Катерина Гідзула каже: "Спочатку ми відкрили одну локацію, вона мала попит, всіх охочих не могла прийняти. Наразі закінчується проєкт, закінчується фінансування цих гуртків, а потреба лишається, вона й досі актуальна. Тому, ми зрозуміли, що потрібно не лише організовувати такі гуртки, а й переконати владу, що є потреба у гуртках, на постійній основі. Особливо буде чудово, якщо вони будуть функціонувати в усіх районах міста і мами, які мають маленьких дітей, можуть залишити їх під наглядом, мати час для себе, для вирішення якихось своїх потреб".