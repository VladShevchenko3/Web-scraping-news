До Херсона вдруге прибула міжнародна медична місія

Аліна Мокляк

Олена Хувавко-Голєва прийшла на прийом до лікарів-волонтерів українсько-ізраїльської місії. Говорить, хоче отримати консультацію. Жінка перенесла чотири інсульти, два інфаркти та дві пневмонії. З Херсона під час окупації не виїжджала, каже ходить зі спеціальним приладом, бо в неї німіють пальці. 
Через постійні обстріли міста херсонці бояться зайвий раз виходити на вулицю, навіть якщо треба до лікарні, розповідає херсонка Інна Котова. Тому можливості в одному місці  відвідати одразу кількох лікарів радіють. 
"Дуже багато людей зібралося. Хочемо, звісно, щоб частіше приїздили, якщо це буде можливо таке, щоб не залишали нас", — каже Інна Котова.  
Аліна Корнєєва привезла в поліклініку свого батька. Каже, довелось постояти у чергах, бо охочих потрапити на консультацію було багато. 
"Хочемо ще десь потрапити. Може нам звідси порадять, бо хотіли ще до кардіолога, там теж багато охочих", — говорить Аліна Корнєєва.   
Місія українсько-ізраїльських лікарів покликана допомогти місцевим фахівцям надавати допомогу херсонцям, розказує завідувачка поліклініки. Через постійні обстріли багато херсонських медиків виїхали. 
"Ми інколи забуваємо, що лікар це не машина, а людина і для того, щоб надати кваліфіковану допомогу пацієнту для цього потрібно від 30 до 45 хвилин", — говорить завідувачка поліклініки №2 клінічної лікарні Суворовського району Ірина Смірнова.
Очолила команду лікарів-волонтерів Світлана Свічкар. У Херсоні з подібною місією вона втретє. Загалом на її рахунку 15 поїздок у найнебезпечніші українські міста. 
"Я маю бути саме тут, де людям найважче. Тому що там в Києві, де я працюю лікарем в стаціонарному відділені восьмої лікарні, там люди більше мають можливість отримати консультацію. Тут інша ситуація, особливо з ендокринологами дуже складна", — каже лікарка-ендокринологиня Світлана Свічкар.  
Директорка департаменту здоров’я Херсонської обласної військової адміністрації Тетяна Карчевич каже, це друга медична місія у Херсоні. Під час попередньої, у грудні, оглянули понад 300 пацієнтів та надали 900 консультацій. Цього разу у перший день, лікарів відвідали 240 пацієнтів. 
"У закладі вели попередній запис пацієнтів через реєстратуру на визначений номер телефону. Але є люди, які в порядку живої черги звертаються за консультацією. Лікарі намагаються прийняти і надати консультації всім, хто потребує", — розповіла директорка медзакладу.
Загалом до Херсона приїздили 20 лікарів. Окрім консультацій проводили ультразвукові дослідження, обстеження серця та видавали медикаменти, зокрема інсулін. Прийом лікарів українсько-ізраїльської місії планують проводити й надалі, раз на місяць.
 
 
 