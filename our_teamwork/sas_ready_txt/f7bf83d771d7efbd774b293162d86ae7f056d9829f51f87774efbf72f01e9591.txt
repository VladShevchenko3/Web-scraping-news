Повернути дитинство. Як на Хмельниччині реабілітують дітей з "гарячих точок"

Катерина Шевчук

Днями в Кам’янець приїхали понад пів сотні дітей із деокупованих населених пунктів Харківської області Дергачівської громади.
Жителі Дергачів та ближніх сіл Харківської області привезли з собою в Кам’янець прапор громади. Анна Ярмолович каже, що зображено на гербі міста, яке до 1943 року звалося Деркачі: "Там пташка деркач, козак, кинджали й пшениця".
Директор тамтешньої спортшколи Олександр Лещенко каже: "Дергачі — незламні, бо російські військові так і не змогли зайти в місто". За словами вчителя фізкультури Дергачівського другого ліцею Дмитра Семенця, в Кам’янець приїхали діти з Дергачів та сіл, розташованих ближче до російського кордону і які були окуповані.
"Сказати жилося — ні. Це люди виживали. Не було світла, газу, на вогнищах готували їжу", — розповів Дмитро.
Діти мешкають у готелі, харчуються в ресторані. Коли повітряна тривога — йдуть в укриття. Дарія Овчаренко та її брат Святослав три місяці жили в окупації з бабусею. Їхня мама, розповідає, поїхала до родичів і назад окупанти жінку не впустили. Електрики, газу, інтернету і зв’язку не було. З будинку не виходили, ні з ким не спілкувалися. Ховатися від обстрілів не було де, каже Дарія: "Вдома сиділи, бо не було де ховатись. Було дуже страшно. Вибухи були поряд, дуже поряд".
За словами Дарії, російські військові заходили в їхній будинок: "Один раз приходили й давали цукерки. Вони питали, чи в нас є зброя, чи ні".
Денис Шеванов згадує російську "гуманітарку": "Вони крали в магазинах ковбасу й інші продукти, а потім нам давали. І воно вже було зіпсоване. Спочатку нам казали, що війна триватиме три дні, потім тиждень. Ми сиділи чекали, коли війна закінчиться".
Іван Халін мешкав в селі, яке, каже, окупанти оточили звідусіль: "В першу ніч в нас були вуличні бої. Стріляли з автоматів, ходили з автоматами вулицями російські військові, наші їх доганяли й вбивали. Зайшли в селище окуповане "донецькі головорізи" й сказали, що будуть вбивати волонтерів, активістів".
Харчувалися, розповів Іван, сухпайками росіян, які ті покинули в танках. Та розносили й розвозили продукти односельцям: "Ми виживали, як могли. Одного разу, коли ми розвозили гуманітарну допомогу, пішли на крайню вулицю польову, і з боку окупованого селища по нас почався вогонь кулеметний".
Як розповіла координаторка проєкту "Дітям війни" Світлана Гумінська, діти з Дергачівської громади приїхали на реабілітацію на місяць.
"Основа нашого проєкту — це психосоціальна підтримка цих діток. Крім того, це навчання, екскурсії, майстер-класи, вечірки, дискотеки, і все таке, що передбачає саме дитинство. Ми хочемо їх повернути до дитинства", — сказала Світлана.
За її словами, після місяця реабілітації діти можуть повернутися додому, а можуть залишатися надовше. 
Залишається в Кам’янці й жителька Запоріжжя Слов’яна. Каже, що вдома було страшно: "Ми чули вибухи, чули, як їхали танки, ми тремтіли від страху, бігали в підвали буквально кожну хвилину".
Як розповів керівник благодійного фонду "Штаб громадянської оборони SOS" Анатолій Ковальський, зараз на реабілітації перебуває близько 150 дітей. З вересня отримували реабілітацію за програмою понад 500 дітей.