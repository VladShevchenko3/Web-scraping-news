Житомирянина, який розпродував гуманітарку, призначену для військових, засудили до п'яти років позбавлення волі

Інна Єрохіна

За її словами, у суді довели, що 54-річний житомирянин упродовж червня – серпня 2022 року заробляв, продаючи автівки, які поставляли як гуманітарну допомогу військовим.
"Обвинувачений, маючи стосунок до благодійного фонду, надавав водіям від імені цього фонду листи для митного посту, у яких вказано, що запланований для ввезення транспорт є гуманітарною допомогою, яку потребують ЗСУ. Завдяки цьому автівки розмитнювали на пільгових умовах. Але далі вони йшли не військовим, а на продаж, гроші за які чоловік привласнював. За продаж чотирьох позашляховиків він отримав 560 тисяч гривень. З цією сумою у серпні 2022 року його затримали правоохоронці", – розповіла Тетяна Гоша.
Під час здійснення публічного обвинувачення за фактом продажу гуманітарної допомоги у значному розмірі, під час дії воєнного стану в Україні за частиною 3 статті 201-2 Кримінального кодексу України, прокурор ініціював застосування спецконфіскації чотирьох авто на користь держави і передачі їх військовій частині. Суд підтримав позицію прокурора та ухвалив рішення передати ЗСУ спецконфіскат – чотири позашляховики вартістю 560 тисяч гривень.
"Фігуранта кримінального провадження визнано винним у скоєнні злочину і засуджено до позбавлення волі строком на 5 років з іспитовим терміном 1 рік і 6 місяців та позбавлено права займатися діяльністю, пов’язаною з отриманням, розподілом та використанням гуманітарної допомоги протягом двох років", – повідомила Тетяна Гоша.
Свою вину чоловік визнав та розкаявся у скоєному.
|
|
|
| 