Мистецтво як ліки: для сімей військовослужбовців в Житомирі провели заняття з арттерапії

Ольга Степуренко
Таміла Бутко

За її словами, організовувати такі заняття просто не було можливості.
"Дім ветерана повністю переключився на допомогу фронту та переселенцям. І тому дуже багато уваги приділяємо допомозі фронту", – каже Юлія Толмачова.
Заняття проводив житомирський художник Сергій Носок. 
Він запропонував учасникам зобразити натюрморт.
"Квіти, яблука, якісь яскраві кольори, щоб було більше радості. Наполегливо раджу лише з натури працювати, воно корисніше, академічніше і живіше, можна підійти доторкнутися, понюхати", – сказав Сергій Носок.
Олена Гончаренко – одна з тих, хто вирішив писати картину на іншу тематику.
"Пишу "День народження без батька". Хочу, щоб всі батьки повернулися до дітей. Я вперше прийшла і навіть не очікувала, що можу перемалювати. Я хочу навчитися малювати і багато чула, що це психологічна розрядка, допомога", – каже Олена.
Дарія Голумбевська прийшла на таке заняття вдруге.
"Перший раз я теж малювала картину, теж маслом, – каже Дарія. – А зараз я малюю те, що показують".
Учасниця Олександра на заняттях вперше. Каже, що має досвід малювання.
"Колись малювала картини по номерах: спочатку квіти, потім вазу, а в кінці вже яблучка. Мені подобається сюди приходити", – сказала Олександра.
Ольга Голумбевська пише вже сьому свою картину. Розповідає, що відвідує такі заняття із задоволенням.
"Заспокоює, піднімає настрій. Не завжди виходить в мене швидко намалювати, буває залишаю, допрацьовую вдома і приношу, щоб тут досихало. Картини лишаю, Юлія Толмачова їх возить, продає, гроші витрачає на ЗСУ".
За словами Юлії Толмачової, написані картини учасники здебільшого залишають в Домі ветерана, тут організовують виставки та продають на аукціонах. Зібрані від продажу гроші використовують на потреби ЗСУ.
Наступне заняття з арттерапії проведуть в госпіталі для поранених військових.