"Стріляють щодня": в Одесу масово виїжджають жителі Херсона

Михайло Кушнір

 У гуманітарному центрі на Рішельєвській – людно. В чергах за допомогою стоять переселенці з різних міст. Є вони й серед волонтерів, які цю допомогу надають. Серед таких — подружжя херсонців Ігор та Альона Тихонови. Вони в Одесі з квітня. 
"Коли ми забрали наших батьків, і виїхали з Херсона, буквально через годину ми в дорозі бачимо, в телеграмі прочитали, що район, де були наші батьки, в будинок сусідній прилетіло", — розповіла Альона Тихонова.
Вперше до центру прийшов Юрій Чичак. Чоловік три дні тому виїхав з Херсона через постійні обстріли. В Одесі почуває себе спокійніше:
 "Стріляють щодня. Зранку до вечора. Світла, води немає. Вбиральні забиті, все забите. Воду вже технічну беремо. Був на добовому чергуванні на роботі. І в той день почали бомбити житлове поселення. Я прийшов і побачив це – вікна, собаки. Я не виїжджав до цього. Багато хто виїхав, родичі поїхали. А я залишився заради собак і котів. Потім забрав котів, собак, з’явились знайомі, які виїздили та замовили машину".
Разом із сім’єю два дні тому приїхала Ірина Куликова. Евакуювалися так само – через обстріли, які почастішали. Зараз намагається облаштуватись на новому місці.
 "На той момент, коли ми були там, було жахливо. Стріляють по житлових будинках. Вже ледь не по нашому району влучання було. Взяли мінімум речей. Виїжджали за допомогою волонтерів. Плануємо повернутись, але немає строків, коли це буде. Може через три місяці, може через три роки", — поділилась Ірина Куликова. 
За інформацією волонтерів, за день центр відвідує близько 700 людей, серед яких переселенці та жителі міста.
 
   