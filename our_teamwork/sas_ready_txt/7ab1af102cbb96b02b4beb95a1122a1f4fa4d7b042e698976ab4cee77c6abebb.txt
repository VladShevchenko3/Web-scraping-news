"Так атмосферно, так хочеться швидшої перемоги": на мистецькому марафоні у Кривому Розі збирають кошти на дрони для ЗСУ

Ольга Вагнер
Тетяна Грінберг

11 лютого у Саксаганському районі Кривого Рогу провели благодійно-патріотичний захід. Відвідувачі куштували смаколики, купували різноманітні товари від криворізьких майстринь, фотографувались, співали, танцювали – таким чином донатили кошти на дрони для ЗСУ. Тетяна прийшла сюди, щоб пожертвувати гроші для військових.
"Гроші треба здавати, нашим хлопцям дуже треба допомагати. Прийшли з донькою подивитись, теж на щось гроші витратити. Ми знаємо, що ці гроші підуть туди, куди треба, на нашу перемогу. Серед усього цього мороку – це світле", – каже жителька Кривого Рогу Тетяна.
На заході також провели аукціон. На ньому представили різноманітні лоти, зокрема від військових з передової.
"Хлопці з окопів з великим привітом передали нам ці лоти, і сьогодні завдяки нашим хлопцям вони йдуть через аукціон. І, звісно ж, буде донат, донат перемоги. Унікальний лот – це в першу чергу, тубус від протитанкової ракети", – розповів голова Саксаганської районної в місті ради Василь Старовойт.
Поліна взяла участь в аукціоні і за 1100 гривень придбала військовий рюкзак, який подарує своєму другові на передову.
"Ми прийшли родиною, щоб задонатити на ЗСУ. Ми купили рюкзак, задали жару на лоти, щоб їх купували. Кидали щойно в ячейки, купували пряники, зараз дитині шукаємо іграшку купити. Спробували польову кашу, дуже смачна. Так атмосферно, добре, такий позитив, і так хочеться швидшої перемоги", – каже жителька Кривого Рогу Поліна.
Волонтери збирали сировину та матеріали для виготовлення окопних свічок та теплих речей захисникам України. Подруги Вікторія та Ірина принесли все, що знайшли вдома.
Для перемоги, на свічки принесли парафін, баночки. Зараз ще щось купимо, кудись гроші вкинемо. Несемо те, що назбирали зі свят, для наших рідненьких, щоб їм було тепленько", – кажуть жінки.
Захід продовжився виступами творчих колективів, серед них – і співак Амадор Лопес.
"Як тільки мені подзвонили з відділу культури і сказали “Амадор, ми хочемо, щоб ви доєднались до нас". Я сказав, нема питань. Я намагався зробити так, щоб сьогодні бути саме з вами. Тому що я хочу підняти дух всім жителям Кривого Рогу. Ми сильна, незламна нація. Попри все ми будемо співати, попри все ми будемо танцювати, попри все ми будемо збирати кошти для наших ЗСУ", – каже співак.
Мистецький марафон буде тривати до 24 лютого, низку благодійних заходів проведуть в кожному районі міста.