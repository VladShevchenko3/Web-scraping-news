"Волинська теплинка" для військових: як працює пристрій

Богдана Шевчук

Василь Цапюк розробив прилад для обігріву разом з луцькими гончарами. Спільно виготовили вже 150 виробів, перші півсотні безплатно роздали військовим. Каже: обігрівач можна використовувати в оселі та в окопних умовах. Прилад працює за законами збереження і передачі теплової енергії. Розповідає: від спиртового пальника теплинка нагрівається миттєво.
Володимир Кусик – викладач Вищого професійного училища будівництва і архітектури. Він долучився до виробництва.
"Це так звані окопні обігрівачі, складність у виробництві, що це мало б бути ніби три горщики, стягнуті докупи якимось одним елементом, але ми робимо з одного шматка глини й глина така особлива, вона така пориста і тримає температуру", – каже Володимир Кусик.
На один виріб іде три кілограми шамотної глини. Вона містить крупинки піску. Ця глина зі Слов'янська. Зараз її там уже не виробляють через війну, – каже Василь Цапюк. Вдалося викупити залишки. Додає: зі звичайної глини цей виріб міг би руйнуватися, тріскати від контрастних температур. 
Розробники Волинської теплинки створили ще спеціальний керамічний диск як додаткове джерело тепла, щоб військові могли зігрітися в польових умовах.
Зараз, – каже Василь Цапюк, – "Волинська теплинка" у процесі запатентування.