"Я — Маріуполь": у Рівному відкрили Центр підтримки переселенців

Юлія Авдєєнко
Катерина Сірук

Маріупольці Віктор Акритов з дружиною приїхали на Рівненщину в жовтні, до цього подружжя проживало у Тернополі.
"Ми почули, що відкривається Центр, от приїхали на своєму транспорті. Ми пів року прожили в Тернопільській області, а зимувати будемо у Здолбунові", — розповів переселенець.
Для Віктора та його земляків у Рівному відкрили Центр підтримки переселенців "Я — Маріуполь". Тут надаватимуть юридичну, психологічну, соціальну та гуманітарну допомогу тим, хто вимушено покинув домівку. А ще сюди можна приходити з дітьми, для них облаштували дитячу кімнату. Поки батьки розв'язуватимуть свої питання, за дітьми дивитиметься вихователька.
"Я буду реєструвати маріупольців, які переїхали до Рівного у зв'язку з війною, надавати допомогу, або направляти їх до юриста, лікаря чи психолога. Людина має приходити до нас з паспортом та ідентифікаційним кодом, більше нам нічого не потрібно. Якщо в неї є довідка переселенця — можна приносити довідку, якщо її немає, то для нас це немає ніякого значення", — сказала працівниця центру Наталія Сінгур.
 
Переселенка Людмила Глазкова задоволена відкриттям такого центру підтримки.
"Добре, що є такий центр, можна звертатися по якихось питаннях. Я тут вже шість місяців, знімаю кімнату в гуртожитку. Коли їхала сюди, думала, як віднесуться до нас. Я російськомовна. Та за цей час я не зустріла жодної агресивної людини щодо себе. Мені завжди траплялися тільки хороші люди", — розповіла жінка.
У цьому центрі працюватимуть 12 переселенців з Маріуполя та психологиня з  Лисичанська.
"Всі маріупольці можуть до мене звернутися з будь-якими юридичними питаннями. Можливо, у когось трудові питання, спадкові справи, до прикладу, як оформити спадщину. Актуальне питання — пошкоджене житло, або встановлення факту наруги, смерті на окупованих територіях. Щось вирішується за допомогою державних органів, для чогось потрібно звертатися до суду, це все буде індивідуально вирішуватися", — пояснила працівниця центру "Я — Маріуполь" Наталія Русакова.
У центрі підтримки також можна буде отримати гуманітарну допомогу.
"Це дитяча їжа, пюрешки, суміші. Гуманітарну допомогу для дорослих — гігієнічні  набори, пледи, в процесі ноутбуки, зимовий одяг. Ми над цим працюємо і донори наші також", — сказала старша адміністраторка центру Інна Ярова.
"Важливо, щоб маріупольці відчували підтримку, не втрачали віру в нашу державу, в Україну. І віру в себе. Ми створюємо такі центри, де вони зможуть гуртуватись і чекати на перемогу", — розповів міський голова Маріуполя Вадим Бойченко.
На сьогодні на Рівненщині проживає 38 тисяч переселенців, з них близько 700 сімей з Маріуполя. Центр підтримки переселенців працює на вулиці Міцкевича, 5.  
 