З Івано-Франківська у Кривий Ріг відправили 40 тонн гуманітарної допомоги

Руслана Полівчак
Ілона Шевченко

Допомогу організував благодійний фонд "Чисті серцем". Його директорка Ірина Рабарська каже, що, окрім продуктів, передали термобілизну та три генератори.
"Зараз дуже актуально — це генератори. Важко їх знайти, але нам вдалося з фондом їх закупити за підтримки меценатів. Плануємо також передати вакуумний апарат для того, щоб пришвидшити загоєння ран для військових. Сьогодні почули, що є така потреба в однієї з лікарень", — каже Ірина Рабарська.
Івано-франківські рятувальники допомогли завантажити гуманітарну допомогу.
"Завантажуємо автомобілі, поїзди. Волонтери звертаються до нас, й ми завжди готові допомогти. Я пам’ятаю, що були три потяги по три вагони, і це вже буде четвертий автомобіль", — розповідає рятувальник Андрій Остап’юк.
За словами Ірини Рабарської, фонду "Чисті серцем" допомагають донори та меценати з-за кордону — посольство України у Словацькій Республіці, посольство України в Азербайджані, Центр української культури у місті Таллінн (Естонія).