"Хлопці строчать з кулеметів, а ми на машинках". Жительки Новомиргорода шиють амуніцію військовим

Ірина Куницька
Олена Жикалова
Анна Добрань

Хлопці строчать з кулеметів, а ми на машинках, говорить Любов Рудь. Вона впродовж десяти місяців збирає гроші на тканину і фурнітуру для спорядження, яке шиють військовим. Завдяки благодійникам зібрала чверть мільйона гривень. 
За швейними машинками працюють вчительки, лікарки, медсестри і продавчині.  Працюють щодня. Мають п’ять електромашинок і п’ять ручних. До відключень електроенергії призвичаїлись. Коли її вимикають, роблять викрійки або працюють на ручних. Навчила жінок шити швачка з 30-річним досвідом Олена Лукомська. Роботу тут називає своїм полем бою, на якому виборює перемогу України.
"Мене попросили зробити "розгрузку". Я її відшила, а потім ще. У мене такий азарт прокинувся. Потім дали клич волонтерам, вони принесли машинки".
Каже, знадобився місяць для того, щоб жінки опанували роботу на машинках.
Жителька Новомиргорода Любов Буземська – медпрацівниця, нині на пенсії. "Навчилась тут, бо хочу допомогти хлопцям, щоб їм було зручно. Я приходжу о 10-й годині, а йду додому о 17.00-18.00".
Начальниця управління охорони здоров’я Новомиргородської міськради Альона Колодяжна сказала, сесійні засідання проводять в іншому корпусі. "З 24 лютого дівчата  зайшли сюди, спочатку плели маскувальні сітки, тепер вони тут шиють".
За словами Любові Рудь, у перші тижні повномасштабного вторгнення плели по дев'ять маскувальних сіток у день. Приходили плести 50-60 людей, долучились переселенці з Харкова, Миколаєва і Запоріжжя. "А потім виявилось, що хлопцям на фронті не вистачає найелементарнішого – навіть аптечок, підсумків для магазинів з набоями, плитоносок, "розгрузок".
Гроші на потреби військових продовжують збирати, бо щодня, отримують замовлення.