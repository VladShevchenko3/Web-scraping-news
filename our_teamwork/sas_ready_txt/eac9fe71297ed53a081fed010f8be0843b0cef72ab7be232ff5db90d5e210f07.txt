Вінницькі волонтери відправили для мешканців Балаклії гуманітарну допомогу

Віталій Бондарєв

Речі для балаклійців волонтери розфасували в окремі пакунки та відсортували їх за віком та розміром одягу, розповіла Суспільному волонтерка Катерина Циркун.
Допомогу балаклійцям збирали у кількох гуманітарних центрах, зокрема й центрі розвитку “Шахіна”. За місяць підготовки до поїздки вінничани знесли до центру понад 60 кубометрів гуманітарної допомоги, каже волонтерка Олена Стеценко. Окрім теплих речей, вінничани передають велосипеди та українську літературу.
Вантажівка із гуманітарною допомогою вирушить до Балаклії уже сьогодні 19 грудня. Вінницькі волонтери супроводжуватимуть вантаж.
В рамках проєкту “Разом!” Вінниця стала містом-другом Балаклії. Перший гуманітарний вантаж на Харківщину вінницькі волонтери відвезли 11 листопада. 
Акція безстрокова, тому волонтери продовжують збирати речі для балаклійців й надалі. Про дату наступної поїздки ми повідомимо у наступних випусках.