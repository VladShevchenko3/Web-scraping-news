У Магдалинівській громаді на Дніпропетровщині виготовляють чай для військових

Ольга Вагнер

За повідомленням, окрім виготовлення чаю у громаді випікають пиріжки, в’яжуть килимки, роблять окопні свічки і передають на фронт.
"Вдячні військовим. Вони боронять нашу незалежність, а ми намагаємося захистити їх від вірусів і застуди. Аби підвищити їхній імунітет, готуємо трав’яний чай. Він бадьорить і надає сил", – розповіла начальник відділу освіти Магдалинівської селищної ради Олександра Колісник.
Каже: ініціативу проявили працівники одного з дитячих садочків. Ромашку і м’яту висаджували самостійно, а липу і шипшину шукали довкола. Цвіт збирали влітку усім колективом. Потім – сушили.
Приготувати напій легко, додають освітяни. Потрібно додати у чашку декілька щіпок суміші, залити окропом, почекати декілька хвилин – і чай готовий. 
Загалом вони передали вже більше сотні пакетиків з чаєм. Кожен – на дві чашки. Також планують готувати корисну горіхово-медову суміш.