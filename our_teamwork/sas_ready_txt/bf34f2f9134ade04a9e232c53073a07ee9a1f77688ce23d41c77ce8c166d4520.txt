На Прикарпатті в колишньому маєтку облаштовують шелтер для вимушених переселенців

Діана Яців
Каріна Борисевич

"Ми розпочали активну фазу ремонту. Перекриваємо покрівлю, здійснюємо внутрішні роботи й також модернізуємо систему опалення. Будинок хоч і розташований далеко від населеного пункту, але тут є водопостачання, каналізація та газ. Вся інфраструктура дозволяє людям комфортно жити", — каже Василь Будзак.
Для переселенців волонтери облаштовують 16 кімнат. У них зможуть жити 110 людей. У користуванні нових мешканців будуть два поверхи, кухня, пральня та дитяча відпочинкова кімната. 
Будівлю у довгострокову оренду благодійному фонду передала Пасічнянська громада. За словами голови громади Андрія Гунди, будинку — понад сто років. Його звів на початку XX століття польський магнат. Раніше у ньому розташовувалося правління нафтової компанії.
"Після Другої світової війни тут проживала величезна кількість людей. І вже за незалежної України це місце стало лікарнею. Але ми хочемо піти набагато далі — щоб тут жили й паралельно з цим працювали переселенці", — розповідає Андрій Гунда.
З його слів, у будівлях, розташованих поряд з майбутнім шелтером, громада планує зробити пекарню та швейний цех. 
Оскільки приміщення історичне, для реконструкції запрошували архітекторів, каже логіст благодійного фонду "Карітас Надвірна" Василь Будзак. Вони розробили планування, яке забезпечує збереження історичної цінності приміщення. У деяких кімнатах залишать старі пічки з кахлю та дерев’яні сходи.
"Наше завдання — залишити максимальну кількість старовинних елементів інтер’єру і поєднати їх із сучасним ремонтом. Ми також залишимо в оригінальному вигляді двері, паркет та вікна у всіх кімнатах, де це можливо", — пояснює Василь Будзак.
За його словами, бюджет об'єкта складає понад 2 млн грн і реалізували його за підтримки іноземних партнерів з фонду "Карітас Корея". Капітальний ремонт у будинку планують завершити наприкінці лютого. Перед тим, як заселити у нього перших мешканців, волонтери мають намір облагородити територію навколо маєтку.