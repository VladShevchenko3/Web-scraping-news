Лісівники Черкащини передали 52 автомобілі для військових

Катерина Костюк

 
Лісівники Черкащини від перших днів повномасштабної війни надають допомогу військовослужбовцям, волонтерам та цивільним, розповіла Наталія Сегеда:
"Зокрема, передають паливно-мастильні матеріали, засоби для обігріву, електропостачання, речі першої потреби, харчі, автозапчастини, техніку. Для Збройних Сил України вже передали 52 автомобілі, серед яких вантажівки, легкові автівки, фургони, пікапи, мікроавтобуси. У 2022 для потреб ЗСУ та обороноздатності держави держлісгоспи Черкащини передали 6 150 кубометрів деревини та пиломатеріалів".
Також, з її слів, лісівники відправляли гуманітарні вантажі колегам та їхнім родинам із тих областей, які постраждали від військових дій (Запорізької, Донецької, Сумської, Київської, Чернігівської областей):
"Передавали найнеобхідніше – продукти тривалого зберігання, медикаменти, предмети медичного призначення, непродовольчі побутові товари. Наразі лісівники активно підтримують Херсонщину – передали 60 кубометрів дров'яної деревини та 27 кубометрів колотих дров для однієї з громад".