Щоб допомогти ЗСУ. В Івано-Франківську відбувся благодійний ярмарок "Теплий маркет"

Ірина Каразуб
Оксана Василик

Книжки, в’язані теплі речі, прикраси, наліпки, свічки – усе це можна було придбати у відкритому цеху "Парасолька". Участь у ярмарку взяли приблизно 40 продавців.
Вдруге бере участь у гараж-сейлі Ангеліна Холявко. Цього разу вона продає картини, які самі написала. 
"Мені дуже подобається позиція організаторів. Те, що вони роблять. Це — за системою "win-win", коли обидві сторони у виграші. Хтось може позбутися якихось речей, які десь вдома завалялися. А комусь ці речі потрібні, та й за вигідною ціною можна їх придбати", — каже Ангеліна Холявко.
Франківка Анна Плисюк купила на розпродажі шапку та рукавиці. Жінка розповідає, що про гаражний розпродаж їй розповіла дочка.
"Придбала рукавички, які мені дуже необхідні для роботи, бо світла нема, тепла нема, а працювати на комп'ютері треба", — розповідає Анна Плисюк.
Також на ярмарку можна було випити каву й чай, послухати лекцію, плести зимову маскувальну сітку. Студенти і викладачі Івано-Франківського університету нафти і газу вирішили долучитися до плетіння.
"Плетіння сіток – це мистецтво свого роду, але його може навчитися будь-хто. Ми за сьогодні, бачите, під чуйним керівництвом наших колег навчилися і справляємося із завданням. Головне – бажання долучитися і зробити щось корисне у вільний від роботи день", — говорить Марія Баран.
Переселенка з Херсона Марина Тимошенко вирішила зайнятися на ярмарку аквагримом. Найбільше до смаку така атракція дітям, каже дівчина. Усі вторговані гроші вона передасть Збройним силам України.
"Я люблю, коли діти радіють, коли вони бачать себе в дзеркалі, посміхаються. Я можу будь-що намалювати. Все, що вони просять. Я завжди стараюся будь-які побажання втілити", — каже Марина Тимошенко.
Це вже — третій ярмарок, який проводить спільнота "Ластівки", розповідає співорганізаторка "Теплого маркету" Анна Якушко. Мета цього сейлу – зібрати гроші, аби придбати теплі речі для 4 бригади швидкого реагування. Окрім благодійності, "Теплий маркет" має ще одну мету, каже Анна Якушко, – комунікація та корисні знайомства для франківців і гостей міста.
"Ми назвалися "Теплий маркет", бо це — не тільки про речі. Це — про душевне, фізичне тепло та тепло наших сердець. Це — таке об’ємне поняття, — розповідає Анна Якушко.
За її словами, крафтові виробники понад 30% виторгу віддадуть для ЗСУ, решта продавців — більш ніж половину.