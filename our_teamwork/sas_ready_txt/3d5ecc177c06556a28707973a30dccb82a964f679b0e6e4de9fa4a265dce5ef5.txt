"Все погоріло в квартирі". Яку гуманітарну допомогу привозять жителям деокупованих міст на Донеччині

Анастасія Галасюк

В Лимані, побачивши автівки благодійників, за кілька хвилин у дворі збираються десятки людей. Всі багатоповерхівки тут потрощені, власники квартир восьмий місяць живуть у підвалах. 
Після звільнення міста цілодобові обстріли припинились. Жителі повернулися у квартири або виїхали. 
62-річна Любов та її 71-річний сусід Юрій облаштували для себе в підвалі душ, кухню та кімнати, бо їм повертатися нікуди. В кімнаті Любові — два ліжка, речі, обігрівач. На термометрі — плюс 10 градусів. 
Тут в підвалі Любов в`яже, здебільшого шкарпетки. Також жінка вишиває бісером 
До свого помешкання жінка повернутися не може. Її квартира на п'ятому поверсі: дах розбитий уламками, крізь діри ллється вода — заливає квартири до першого поверху. Та й до квартири, скаржиться жінка, немає проходу — розбиті сходи.
Мешканців в її під`їзді не залишилося. У сусідньому під`їзді жив Юрій — його квартира на третьому поверсі вигоріла.  
 "Все стареньке, нове все погоріло в квартирі. Те що, я встиг забрати, це речі з дачі. Ну таке, воно все негоже",  — говорить Юрій.
Волонтери привезли жителям Лимана овочі, фрукти. Дітям — солодощі до новорічних свят. Тваринам — корм.
З Лимана торби з продуктами та одяг волонтери повезли жителям звільненого Ямполя. Діти розбирали солодкі подарунки та мандарини.
"Ми кидаємо клич по знайомим, знайомі знайомих, хто що може приносять. Хто харчі, хто одяг, хто має відношення до фармацевтики — допомагають нам з медикаментами. Все, що необхідно людям, щоб вижити в цих важких умовах", — розповідає керівниця благодійного фонду “Амулет України” Ірина Білан.
Гуманітарний вантаж привезли трьома машинами, всього — 7,5 тонн. Допомогу в деокуповані міста волонтери благодійного фонду "Амулет України" возять щотижня.  
 