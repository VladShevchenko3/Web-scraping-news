З дітьми на руках і в перервах між роботою — як волонтерять черкащани

Оксана Швед
Тетяна Недбайло

 
 
Черкащанка Анна Сакун почала допомагати фронту, коли була вагітна. Нині продовжує це робити з семимісячною донькою Мією.
"Ми зрозуміли, що ми не можемо ховатися в укриттях, не можемо дозволити собі лежати собі пузом дороги, що потрібно щось робити", –  розповіла вона.
 
 
До ненормованого графіка дівчинка звикла з пелюшок, тож не капризує, зазначив її тато Тимур, який теж волонтерить:
"Вона дає нам займатися цією справою і сама активно допомагає – усі коробки перевіряє, баночки, усе «інспектує». Нічого не забирає звідти, просто кладе назад". 
 
 
Десять місяців волонтерства нон-стоп. Усе заради посмішки доньки та добрих звісток від військових, зазначив Тимур:
"Нашої допомоги чекають. Завжди є позитивний фідбек, який дає сили робити щось далі".
Саме це дає наснаги, додала волонтерка, журналістка Вікторія Хамаза. У перший день повномасштабної війни її робочий кабінет перетворився на гуманітарний хаб. Щотижня, минаючи обстріли та заміновані шляхи, вона з командою волонтерів відвідує бійців:
 
 
Її завдання – координувати шлях, пояснила Вікторія.
"Там у хлопців багато роботи, треба контролювати, щоб дорога була безпечна, знайти шлях, якщо починається обстріл, то знати куди виїхати, сховатися. Тому в мене більш координаційно-зв’язкова складова", – розповіла вона.
Звикнути до пекла на передовій, за словами Вікторії, неможливо, але страх уже давно минув:
"Було страшно, аж до сліз, але потім звикаєш до цього, це вже така реальність. Як, наприклад, проїхатися маршруткою на роботу в Черкаси, так само і під Мар’їнкою віддати провізію. Там постійно криють гради, 24/7".
 
 
Про неї пише The New York Times і запрошує на інтерв’ю СNN. Та вона каже: хоче, щоб знали не про неї, а про український біль:
"Можливо більше людей будуть донатити, відгукуватися , підтримувати Україну, це дуже важливо".
Лише на небайдужих і тримається Україна, вважає директор однієї з черкаських шкіл Дмитро Бунякін. Учителі з лютого там поєднують уроки з роботою в їдальні. На гостинець військовим готують і квашену капусту, і тушківку.
 
 
"Бюджетних коштів ми не маємо права використовувати. Тому це все за кошти вчителів, батьків. Люди перераховують їх на окремий рахунок. І з цього рахунку купуємо продукти", – розповів пан Дмитро.
З думкою про перемогу черкащани виготовляють мінібуржуйки для бійців, готують вітамінні суміші, супові та борщові набори. Також лагодять автомобілі для Збройних Сил України, виготовляють окопні свічки, випікають печиво, роблять енергетичні батончики, плетуть маскувальні сітки та теплі шкарпетки, а ще – донатять. Десятий місяць восьмирічної війни. Волонтером став кожен охочий українець. Та своє професійне свято, з їх слів, відзначатимуть лише після нашої перемоги.
 