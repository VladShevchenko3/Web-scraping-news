Купорос, тирса, сіль та стружка: житель Кіровоградщини виготовляє грілки на фронт

Вікторія Волошаненко
Анна Добрань

Ігор Ділієв робить грілки з осені. Ідею позичив у волонтерів з Запоріжжя. Рецепт приготування грілок знайшов у туристичних книгах: "Щоб приготувати суміш для хімічної грілки, потрібен мідний купорос – 830 грамів, звичайна тирса – кілограм і 40 грамів,  420 грамів звичайної солі й 210 грамів алюмінієвої стружки".
З такої кількості інгредієнтів виходить пів сотні грілок. Собівартість однієї – п’ять гривень. Ігор Ділієв каже: купує лише мідний купорос. 10 кілограмів купоросу коштують 1420 гривень. Решта складників безплатні: "З алюмінієвою стружкою допоміг один хлопець зі свого виробництва, тирса зі столярного цеху, з сіллю проблем немає".  Інгредієнтів є ще на дві тисячі грілок.
Суміш насипають у пакет, вкладають інструкцію і звільняють пакування від повітря. Для того, щоб грілка запрацювала, просто в пакет треба додати 20 мілілітрів води, закрити усе, залишивши отвір для виходу пари, і перемішати. Це все написано в інструкції.
Ігор Ділієв каже, що грілка триматиме температуру 60 градусів упродовж 30 хвилин. Її можна застосовувати для відігрівання рук, ніг, покласти в кишеню бушлата або спальний мішок. Повторно використовувати грілку не можна.
Ігор Ділієв говорить: бійці перевірили грілки в польових умовах: "Не встигаємо робити. Тільки зробимо, постійно відправляємо, посилками, віддаємо у волонтерські центри. Треба зігріватись будь-якими способами, бо ворог теж не спить, постійно готується, ми повинні бути сильнішими".