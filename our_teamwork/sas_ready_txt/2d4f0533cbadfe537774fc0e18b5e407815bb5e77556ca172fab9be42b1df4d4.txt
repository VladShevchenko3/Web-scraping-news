Їжа, вода, заспокійливе: українці залишають у ліфтах "аварійні набори" на випадок знеструмлення

Ярослав Прищепа

Фотографіями запасів українці діляться у соціальних мережах. Однією з перших про таку практику повідомила громадська активістка, виконавча директорка фонду DEJURE.
"Мої сусіди зробили набір для виживання для тих, хто застрягне в ліфті під час відключення електроенергії. Росіяни думають, що можуть нас тероризувати. Вони мало знають. Ми сильніші, ніж будь-коли!", — розповіла вона.
Зазвичай до наборів входить запас їжі, яка не псується протягом тривалого часу, а також вода.
Окрім їжі та води, українці залишають у ліфтах розкладні стільці на випадок, якщо знеструмлення буде тривалим.
Подекуди у ліфтах лишають "розширені набори" — з ліхтариком, медикаментами, сухими та вологими серветками і навіть памперсами для дорослих. Фото одного з таких наборів оприлюднила акторка Ольга Сумська.
Обов’язковою складовою наборів є джерело рідини. Нею може бути не лише вода, але й, наприклад, сік чи квас.
Серед припасів можна знайти пледи чи ковдри — на випадок, якщо у ліфті буде холодно.
Волонтери просять не користуватися запасами без потреби.
В одному з будинків до "набору виживання" 
 навіть фотографію радника Офісу президента Олексія Арестовича, якого українці подекуди називають "найкращим заспокійливим" через його виступи у телемарафоні та на YouTube-каналах.
Раніше президент Володимир Зеленський 
 до українців із проханням максимально обмежити споживання електроенергії у пікові години. Влада багатьох міст радить мешканцям багатоповерхових будинків за можливості користуватися сходами.
Слід пам’ятати, що не варто намагатися самотужки вибратися із ліфта, який застряг із будь-якої причини. Замість цього необхідно натиснути кнопку зв’язку із диспетчером на панелі керування та повідомити йому про проблему, або ж зателефонувати до ЖЕКу чи компанії, яка обслуговує ліфти у вашому будинку. Відповідний номер телефону краще знайти та зберегти заздалегідь.
Користуватися ж ліфтами під час оголошеної повітряної тривоги не можна — у разі влучання російської ракети, снаряда чи безпілотника у будинок це може бути вкрай небезпечно.