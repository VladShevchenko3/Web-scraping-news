З нагоди свята: у Черкасах нагородили волонтерів

Катерина Костюк
Тетяна Зозуля

 
Урочистості з нагоди свята відбулися у Черкаському обласному художньому музеї. 
В'ячеслав Скічко волонтерством займається з початку війни 2014 року. Він розповів як став волонтером:
"Коли я мав бізнес, хлопці, які у мене працювали, пішли на фронт і попросили допомоги. Спочатку я допомагав своїм, а потім почав допомагати всім. Волонтерство змінило кардинально моє життя. До війни у мене була абсолютно мирна професія. Однак ми з дружиною вирішили, що я закрию свій бізнес, віддам його напарнику, який, на жаль, загинув на фронті, і буду допомагати військовим. Все інше буде вже після війни". 
"День волонтера всесвітній, але у нашій країні він сприймається більше як день військового волонтера. Хотілося б, щоб наступного року День волонтера та День ЗСУ об'єднали і у такий спосіб ми святкували нашу спільну перемогу. Але нині ми працюємо, і на дев'ятий рік важкувато. Потреби військових змінюються: деякі ми закриваємо спільно з громадянами, наші бійці не голі й не босі, але є зараз є інші актуальні потреби — машини, електроніка, які зараз як витратний матеріал. Чим більша війна, тим більше люди допомагають. Після лютого люди активніше долучились до допомоги", — розповів В'ячеслав Скічко. 
Орден від Головнокомандувача Збройних Сил України отримала волонтерка "Нашого батальйону" Ірина Апілат. Волонтерством почала займатись з 2014 року:
"Насправді дуже приємно отримати таку відзнаку, але і неочікувано. Я розуміла, що буде подяка, але таку високу відзнаку отримати — це велика честь. та це не лише моя заслуга, а й всіх волонтерів. Така нагорода — це для мене поштовх робити краще і більше".
Також з нагоди святу у музеї відкрили виставку "Життя перемагає", яку підготували вихованці Черкаської художньої школи імені Нарбута. Діти розмалювали військові тубуси, на яких зобразили квіти, орнаменти із символікою України, краєвиди тощо. Їх продадуть на аукціоні, що відбудеться 15 грудня. Отримані кошти спрямують на потреби 53-ої бригади. Виставка діятиме протягом двох тижнів.
 