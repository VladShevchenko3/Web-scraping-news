Здати кров можна буде і у вихідний – Житомирський обласний центр крові почав працювати по суботах

Олена Слободенюк

У коментарі Суспільному директор обласного центру крові Анатолій Чугрієв розповів, що рішення працювати і в суботу зумовлене проханнями потенційних донорів.
"Були численні звернення від громадян, які не можуть прийти здавати кров у будній день, – каже Анатолій Чугрієв. – Ми провели опитування в соцмережах і з'ясували, що є багато людей, які хочуть прийти здавати кров у суботу. Ця ініціатива себе виправдала – станом на зараз (на 12.00 – ред.) у нас сьогодні прийшли здавати кров 27 людей – це така ж кількість, як і в звичайний наш робочий день".
Щоправда, такої кількості донорів все одно недостатньо – наразі центр крові потребує вдвічі більшого потоку.
"У нас має бути десь 40-50 донорів на день, – говорить директор центру крові. – Нам дуже допомагають у цьому плані об'єднані територіальні громади нашої області. Ми робимо туди два-три виїзди на тиждень. Це не просто допомагає, а дозволяє забезпечити лікарні області замовленими ними компонентами крові на 100 %. І ще ми виконуємо частину замовлення міністерства охорони здоров'я для Збройних сил України. На даний момент ми не можемо вирізнити якусь особливу потребу у певній групі крові за виключенням ІІІ групи з негативним резус-фактором. Але ми сподіваємося, що сьогодні будуть донори з такою групою крові. Також у нас в четвер був виїзд в Словечне – дуже активно попрацювали, прийшли 75 людей. Там теж здавали ІІІ групу з негативним резусом. Зараз ми йдемо на рівні обов'язкового незнижувального запасу для забезпечення компонентами крові саме нашої області".
Працювати по суботах в центі крові планують, як мінімум, до кінця грудня.
"На першу суботу грудня, приміром, у нас була домовленість з колективом одного з підприємств, але в підсумку вони з поважних причин попросили перенести колективну здачу  крові на п'ятницю, тому перша субота у нас, фактично, випала. Але в подальшому працюватимемо у всі суботи", – каже Анатолій Чугрієв.
По суботах обласний центр крові працюватиме з дев'ятої ранку до другої години дня, реєстрація донорів проходить до 13:30. Але, зі слів директора центру, якщо будуть люди, то центр продовжить працювати і після 14.00.
Лабораторний аналіз та консультація лікаря займають близько 20 хвилин, а сама донація менше 10 хвилин.
Пів години вашого часу можуть врятувати комусь життя, кажуть в обласному центрі крові.
13 грудня Обласний центр крові на виїзді у Коростені виконав замовлення на донації крові упродовж години. 
"Житомирський центр крові не очікував такої кількості донорів і фізично не був готовий, адже минулі рази були не такі активні. Ми дуже перепрошуємо і анонсуємо наступний виїзд зовсім скоро. Забір крові сьогодні вже проходити не буде", – пише пресслужба обласного центру крові.
Житомирський обласний центр крові 
керівників підприємств до корпоративного донорства.