"Їм треба багато уваги": ексвійськовий пілот з Канади доглядає врятованих тварин у Харкові

Юлія Давидова
Ірина Гнатюк

75-річний волонтер Брюс Перрі доглядає тварин, яких привезли з гарячих точок України. Щодня вигулює шість-сім собак, розповідає канадець.
"Я люблю вигулювати їх. Для цуценят дуже важливо отримувати багато людської уваги. Інакше вони будуть налякані й будуть нападати. Це добре і для мене, це покращує моє самопочуття. Вони особливі, ви знаєте? Всі собаки потрапляють до раю. Не всі люди потрапляють до раю", — говорить Брюс. 
Брюс — колишній військовий пілот США. В Україну вирішив їхати одразу, як почув новини про початок повномасштабного вторгнення. Хотів потрапити на фронт, та йому двічі відмовили.
"Тому я був засмучений… У мене чотири собаки в Канаді. Я собачник з дитинства. І коли запросили до "Порятунку тварин", я сказав — добре, я піду туди. І тепер я тут. З цими цуценятами", — говорить Брюс. 
Канадець помічає поступовий спад інтересу до війни у своїй та сусідній країнах.
"Це зовсім інша річ для людей з Канади, Америки дивитися телевізор і читати новини. І на початку кожного дня це був топ новин: "Україна", "Росія", "Війна". А вже через місяць — "Футбол", а потім "Україна", ще декілька місяців опісля — "Футбол", "Трюдо й уряд", а внизу — "Україна". 
Саме тому важливо розповідати своїм землякам про особистий досвід у Харкові, говорить волонтер.
"Важливо приїхати сюди, а потім повернутися і розповісти, що ти бачив. Ти знаєш, що долають ці люди: без електрики, води, опалення, "бах-бах", повітряна тривога увесь час. Це жахливо. Коли я повернувся, у мене в аудиторії було 200 людей, і я їм усе розповів, що побачив", — говорить Брюс. 
З часом канадець звик до постійних повітряних тривог та вибухів, які лунають у місті.
"Я пам'ятаю першу ніч у Харкові, коли була ракетна атака, і були вибухи. Я взув чоботи, натягнув куртку і пішов спати в одязі, поруч стояв рюкзак. Я був готовий йти, якщо бомба влучить поруч, або мені треба буде допомогти комусь. Але зараз я звик просто йти спати", — каже Брюс.
Нині у ветклініці громадської організації "Порятунок тварин Харків", в якій допомагає Брюс, лікують 82 тварини, серед яких собаки та коти, розповідає представниця організації Ярина Вінтонюк.
"Ця допомога надзвичайно важлива. Наскільки він це трепетно робить. Його відношення до тварин, до маленьких цуценят і це те, що їм найнеобхідніше", — відгукується про робота канадця Ярина.
"Два дні тому я взяв собаку на прогулянку. Ми розважалися, йшли собі й відійшли далеченько і хтось подумав, що я загубився: "Де Брюс?". Почали телефонувати мені, де я. А ми просто гуляли", — згадує одну з останніх прогулянок Брюс. 
Доглядати за тваринами Брюс планує до квітня. Каже, згодом хоче разом зі своїми собаками оселитися в Україні та з’їздити на батьківщину дідуся, який народився на Тернопільщині.