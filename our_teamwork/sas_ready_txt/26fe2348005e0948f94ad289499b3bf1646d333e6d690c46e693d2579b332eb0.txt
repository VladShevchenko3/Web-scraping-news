Для переселенців та багатодітних сімей Житомирщини волонтери передали 115 "пакунків тепла"

Аліна Домбровська
Таміла Бутко

За словами Тетяни Піки, соцпрацівники організації постійно працюють із родинами внутрішньо переміщених осіб, з багатодітними сім’ями, знають їхні потреби та проблеми і допомагають їх вирішувати.
"З настанням холодів люди потребують теплих речей. Особливо ті, хто був змушений покинути свої домівки через війну і шукати прихистку на територіях інших областей. В цей "пакунок тепла" входять ковдри, постільна білизна, пледи, подушки та рушники, тобто все те, що наразі може зігріти діточок та родину", – каже Тетяна Піка.
За словами Тетяни Піки, сьогодні (21 грудгя – ред.) "пакунки тепла" передадуть в  Ємільчинську, Олевську, Овруцьку, Ушомирську, Радомишльську, Малинську та Житомирську територіальні громади.
Одна з таких сімей, яка вже отримала "пакунок тепла" – родина Лейні. 
Сім’я з трьома дітьми приїхала до Житомира з села Роздолівка Бахмутського району. Виїжджали під обстрілами, тому речей з собою взяли дуже мало, каже переселенка Олена Лейні.
"Речі брали тільки дітям. А собі брали те, що на нас і змінний одяг. Дітки старші зараз у школі. Вони собі рюкзаки на плечі взяли. Все, що вмістилось у руку, те і взяли. Ми місяці два шукали ці ковдри, подушки. Бо ми приїхали, а тут нічого немає", – розповідає Олена Лейні.
"В нас в селі 250 будинків, в яких жили люди, – каже переселенка Ганна Лейні. – Гарні будинки. 203 хати зараз зруйновані. Немає. І не знаємо, коли і чи повернемось. Душа болить. Душа дуже кровоточить – і все додому, додому".
 