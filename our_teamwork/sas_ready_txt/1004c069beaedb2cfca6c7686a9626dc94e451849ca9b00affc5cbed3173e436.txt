Як врятована з Донеччини колекція монет допомагає волонтерам у Львові. Історія про захоплення та життя на новому місці

Олександра Папіна

"Будь-яке захоплення починається з дитинства, то марки то монетки. Хвилями накачувало — то було, то не було. А потім вже у дорослому віці я відвідав Райффайзен банк, і там побачив такі монети. Я придбав дві монети. Так почалась моя колекція, це був 2006 рік. Я почав колекціонувати всі нові монети і поступово повертався до перших 1995-1996 років, які виходили ще за купонів. Номінал у них був 200 карбованців, а у срібних — один мільйон", — пригадує Віталій.
Монети, які виставили для перегляду у бібліотеці, присвячені історії, географії або видатним українцям. Це частина приватної колекції, яку вдалось евакуювати з Дружківки.
"Найбільш знакова для мене монета — це монета яка присвячена Голодомору. Вона виготовлена за спеціальною технологією — патинування. Це дає їй вигляд застаріння та скорботи. Вона була викарбувана у 2007 році, має номінал 20 гривень", — розказує Віталій.
Кількість монет у своїй колекції, каже Віталій, не рахував — це погана прикмета серед нумізматів.
У цьому році йому вдалось купити лише одну монету, яка присвячена олімпіаді в Пекіні.
"Це знакова така монета у 2014 році, як після Сочинської олімпіади — такі самі події почалися", – згадує чоловік.
У Дружківці Віталій також робив виставки монет для містян та гостей міста. Одна з них була саме напередодні повномасштабного вторгнення. Закінчилась за кілька днів до 24 лютого.
"Як раз за чотири дні до початку війни я зібрав виставку та вивіз додому. Тому вона у мене була в же в коробках готова до вивозу", – згадує Віталій.
З Дружківки Віталій виїхав ще в лютому. Їхав через Умань, Одесу, а до Львова приїхав 11 березня.
"Дорога була такими манівцями. В бібліотеку я потрапив, як всі: шукав можливість робити щось корисне. Спочатку у Львові ночували у школі. Для тих, хто нічого не робить, може там було і добре. Там годували тричі на день. Я рано вранці вставав приходив сюди і пізно ввечері повертався. Чотири ночі там ночував. Спали на дерев'яних сходах, бо 18 людей – хтось хропе, хтось плаче, хтось свариться – це було важко. Сюди прийшов, щоб допомогти, і так кожен день сюди як на роботу. Мені іноді радять: побудь вдома відпочинь. Але мені тут не нудно. Буває весело буває прикро – по-різному. Але тут ти –серед людей. Бо коли залишаєшся сам зі своїми думками – це гнітить", – ділиться переселенець.
Ідея провести виставку монет виникла під час обговорення, як залучити людей до волонтерської роботи.
"Вирішили, що через такі заходи, як от виставка монет можна привернути увагу. Люди прийдуть подивитись на монети чи картини, пройдуть через сітки і це буде ненав'язливо, без примусу, і, можливо, потім повернуться плести сітки", – розказує Віталій.
Евакуювати монети з прифронтової Дружківки допомогли теж волонтери, які у вересні відвозили допомогу українським військовим на Донеччину.
"Коли виїжджали, брали лише необхідне. Я думав, як вивезти. Думав, надсилати Новою поштою, але – кому і куди? Коли приїхав до Львова, я надсилав ліки, медичне обладнання, знеболювальне, бо там вже неможливо було їх купити. Та посилка їздила туди-сюди. Постійно змінювала строки прибуття. Врешті до Дружківки вона не доїхала, повернулась назад. Я її досі не можу відкрити: там лежать ключі від квартири, дорослі памперси і знеболювальне. Поки воно їхало – вже не знадобилось..." – пригадує Віталій.
Віталій щодня зранку до пізнього вечора проводить у волонтерському центрі. Тут разом іншими переселенцями-волонтерами, плете маскувальні сітки для фронту та робить окопні свічки. Про людей, з якими він проводить майже весь день, каже: "Ми не знаємо нічого поганого один про одного і хай воно так і залишається".