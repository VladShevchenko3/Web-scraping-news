Паліативне відділення для переселенців відкрили у Лисецькій громаді на Івано-Франківщині

Маріaна Басалига
Олена Нечвідова

Про це Суспільному розповів виконувач обов'язків генерального директора Лисецької лікарні Зенон Макота.
З його слів, з початку повномасштабного вторгнення РФ в Україну в Лисецькій лікарні прийняли приблизно 500 літніх пацієнтів зі сходу України. Вони проживали та отримували лікування у різних відділеннях медзакладу. В новому відділенні зможуть розмістити 34 пацієнти. 
"У нас є відповідний персонал. Цілодобово з пацієнтами перебувають медсестра та дві санітарки. Оскільки лікарня поруч — є хірург, травматолог, терапевт, психолог. Також найняли капелана", — каже Зенон Макота.
Виконувач обов'язків генерального директора лікарні розповідає, пацієнтів лікували, зокрема, і від уламкових поранень. 
З його слів, під час перебування в лікарні 14 вимушених переселенців померли. Хворих, які одужали, переселили у пристосоване житло. Кількох з них забрали родичі.  
Зенон Макота додає, середній вік пацієнтів – від 70 до 90 років. Дехто з них не має рідних, хтось — не пам’ятає, що вони у нього є. Кільком десяткам довелося виготовляти паспорти через втрату документів.
З пацієнтами хоспісу працює психологиня, переселенка з Києва Олександра Питлюк-Смеречинська. Окрім цього, жінка надає волонтерську психологічну допомогу військовим.
"Наше завдання – дати їм той прихисток, який дозволить "включити" оце бажання жити. Ну і допомогти, щоб це життя було якимось якісним, яке б не складалося лише з очікування того, коли воно закінчиться", – каже Олександра Питлюк-Смеречинська.
Віктор Мусієнко приїхав на Івано-Франківщину евакуаційним потягом з Краматорська. У Лисці медики виявили, що він – важко хворий. Син Віктора воює на фронті.
"Коли я захворів, потрапив сюди. Тут відкрили центр, дуже подобається мені. Хороші медсестри, керівництво розумне. Все добре", – каже Віктор Мусієнко.
 