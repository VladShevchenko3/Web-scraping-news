“Я не прошу гроші, я їх заробляю”. Співачка з Кривого Рогу збирає кошти для допомоги українським військовим

Валерія Шостак
Тетяна Грінберг

Мирослава з Кривого Рогу, має п`ятирічну доньку. Через місяць після повномасштабного вторгнення евакуювалась до Праги. Дівчина говорить, через три місяці повернулась до рідного міста, бо не змогла сидіти без діла.
“Я вирішила допомагати тим, чим вмію, співаю на вулиці. Раніше мій репертуар повністю складався із закордонних пісень, виключно. Я не співала українських пісень, я їх просто не знала, але я почала їх потроху вивчати й додавати до свого репертуару”, – каже волонтерка.
 Майже щодня з обіду і до вечора Мирослава співає на проспекті Поштовому. За день, говорить, вдається заробити від однієї до трьох тисяч гривень. На зібрані кошти купує необхідні речі, які замовляють військові. Зараз збирає на генератор. Тиждень тому повернулась з Європейського туру. Зі своїм напарником вони відвідали Румунію, Болгарію та Грецію. 
"Ми поїхали на 10 днів, плюс чотири дні дороги, і, в принципі, закрили великий збір на 30 тисяч гривень для військового у Бахмуті, якому ми купили екіпірування. Я не прошу грошей – я просто працюю, дарую людям емоцію, вони її підхоплюють, і за це віддячують мені, а я віддячую Збройним силам України за те, що ми живі”, – розповідає Мирослава. 
Жителі Кривого Рогу кажуть: те, чим займається дівчина, їм до вподоби. 
"Дівчина робить корисну справу для всіх нас. Я думаю, якщо на кожному повороті стояла така красуня і співала на ЗСУ, то, мабуть, всі люди були б щасливіші. Перемога настане заради таких, як вона”, – каже містянка Валентина. 
Подобається спів Мирослави і іншому жителю Кривого Рогу Вадиму. Чоловік каже, дівчина підіймає настрій усім, хто проходить вулицею. 
“Як то кажуть, зі світу по нитці, вона одна з тих краплин, яка робить загальну справу. Давно такого не було, щоб взагалі на проспекті Поштовому була жива музика. Дівчина, що співає, я вважаю, вона, по-перше, і настрій підіймає, і дає зрозуміти, що не так все й погано”, – сказав він. 
Раніше, говорить Мирослава, вони з гуманітарним вантажем від благодійного фонду їздили до деокупованого Херсону, заспівали й там.
“Ми вирішили виступити на головній площі цього міста, це було в перші дні деокупації. Коли такий великий натовп, вони чують українську пісню і вони одразу “опа”. І просто в людей сльози були на очах, люди не могли стримувати своїх емоцій, тому що почути українську пісню ось так, в центрі міста, для них було чимось неймовірним”, – каже Мирослава. 
За словами Мирослави, планують систематично їздити до країн Європи, аби заробити якомога більше коштів. Збираються їхати вже через місяць. 