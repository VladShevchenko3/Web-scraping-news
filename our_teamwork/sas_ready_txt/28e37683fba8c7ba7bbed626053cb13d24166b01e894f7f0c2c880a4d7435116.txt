На Рівненщині плетуть ковдрочки для недоношених дітей-переселенців

Наталія Стратонова
Катерина Сірук

Охочі сплести пледи для недоношених дітей-переселенців, які народилися на Рівненщині, зібралися у бібліотеці селища Смига. Щоб зв'язати ковдрочку, жінки використовують протиалергічну пряжу.   
"Хочеться допомогти таким дітям хоч чимось, не можемо ми грошима, але хочемо допомогти такою справою. Хочемо вив'язати їм ці ковдрочки, щоб вони їм допомогли, зігріли так, наче маминою теплотою", — каже волонтерка Тетяна Гуменюк.
Благодійну акцію "Клубочок" проводять вже втретє. 15 листопада захід приурочили до Всесвітнього дня недоношених дітей, який відзначають 17 листопада. Започаткувала проведення такої акції у Смизькій громаді місцева жителька Мар'яна Кузьмич. 
"Річ у тому, що вона народила таку дитинку. Їй це згадувати нелегко і саме вона нам дала цю ідею — зігріти своїм теплом таких діток. Тому що, такі дітки потребують набагато більше тепла, ніж дітки, які народилися вчасно", — розповідає волонтерка Валентина Кузьмич.
Віта Женотка — переселенка з Херсонської області. Розповідає, такі пледи плете вперше. 
"Одразу думала, що я не вмію того робити, але потім прийшла і мені дуже сподобалося. Тут дуже тепла атмосфера, як домашня. І сама техніка, метод плетіння дуже простий", — каже жінка.
Цьогоріч особливу увагу звертають на дітей-переселенців, — каже координаторка БФ "Рокада" Вікторія Костюк.
"Ми розуміємо, що до нас потрапили без родин, тобто жінка у вкрай важкім стані, з дитинкою опиняється у лікарні, і хотілося б підтримати теж своєю теплотою і увагою", — додає Вікторія Костюк.
Загалом жінки планують сплести пів сотні таких ковдр для немовлят та передати їх у Рівненський перинатальний центр. 
 