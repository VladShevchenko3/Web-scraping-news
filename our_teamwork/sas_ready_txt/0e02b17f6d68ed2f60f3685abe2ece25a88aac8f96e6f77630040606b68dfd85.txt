Допомагає ЗСУ і дає прихисток тваринам. Історія волонтерки з Рівного

Юлія Авдєєнко
Катерина Сірук

 
 
Перше, що чоловік попросив Любов, побачивши потреби армії, це зібрати гроші на автомобіль Mercedes Vito. Відтоді, розповідає жінка, розпочалась її волонтерська діяльність.
24 квітня 2015 року у віці 43 років внаслідок поранень, отриманих під Дебальцевим, чоловік Любові помер. Після цього вона вступила в громадську організацію, яка об'єднує сім'ї тих, хто втратив рідних на війні.
"Ми, кожен маємо свої роботи — хтось в аптеці, хтось у творчій студії, хтось бухгалтер. Співпрацюємо з різними волонтерськими центрами. Всі, хто наші дівчата, дуже багато — це саме вдови. Привозили гуманітарку, це ми її розбирали, це ми її відправляли", — ділиться Любов Шелкович.
Зараз жінка очолює благодійну організацію "Центр людей доброї волі". Зокрема, збирає гроші на автомобілі та військові техзасоби. Зі слів Любові, нині важче займатися волонтерською діяльністю через випадки шахрайства, а також через зменшення надходжень гуманітарної та фінансової допомоги.
"Зараз наші ЗСУ — це вже не ті котики, це вже тигри. І зараз, якщо розібратися, знову з лютого був виплеск потужний. Після повномасштабності. Зараз це вже менше. Можливо, немає довгий час роботи. Завжди біля доброї справи є люди, які зловживають. Я сама стикнулася прямо зараз з авантюристом, який представлявся військовим", — розповідає Любов Шелкович.
Через те, що нині гуманітарної допомоги надходить небагато, частину її жінка зберігає вдома, а ще пані Любов прихистила кілька песиків. 
Моніка до жінки потрапила з Ірпеня ще влітку. 
"Ще в мене є Бойка — це бойовий пес, я не знала, як його звати, це військовий попросив, щоб я його забрала. Він в нас не бачить, але він тут заводить дуже великі порядки. Нікого чужого він не допускає", — каже волонтерка.
Крім неї, у пані Любові є пес Тася, якого жінка бере на свої заняття з малювання для діток, які втратили батьків на війні.