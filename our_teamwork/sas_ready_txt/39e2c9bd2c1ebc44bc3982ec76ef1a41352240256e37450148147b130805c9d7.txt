"Не боятися, а робити": як українські біженці в німецькому місті Фінстервальде допомагають Харкову

Анна Скрипняк

Вони приїхали до Німеччини ще навесні. В місті Фінстервальде, що в землі Бранденбург,  з України переважно жінки з дітьми та пенсіонери. Тоді німецька громада знайшла приміщення колишньої їдальні в центрі міста, куди усі охочі приносили речі першої потреби. Зараз це місце українці між собою називають "кафе". Згадують, що тоді допомогу везли як підприємці, так і місцеві жителі.
Валентина Разікова приїхала до Фінстервальде разом з дочкою, молодшим сином та онуком з Кривого Рогу. Говорить, що навесні мали з собою мінімум речей. Усе, що потрібно, надала німецька громада.
"Наразі у нас все є, ми вже цього не потребуємо, але ми розуміємо, що є люди в Україні, які потребують цієї допомоги, і ми активно намагаємося зібрати все, що треба нашим людям’’, — говорить вона.
Тепер українці пакують посилки для Харкова, співпрацюють з благодійним фондом "Добровільна допомога розвитку України"(
). Частину речей до "кафе" принесли німці, частину — українці. Також збирають гроші, за які потім купують медикаменти, предмети гігієни, білизну та техніку.
Спочатку здавалося, що організувати все буде складно, розповідає харків'янка Вікторія Вижимок. Але насправді виявилося, що дуже багато людей готові брати участь у такій волонтерській роботі, говорить вона. Коли почалася війна, Вікторія виїхала з Салтівки разом з мамою та двома дітьми. Нині в її помешканні в Німеччині частину простору займають посилки для України.
Загалом, серед близько двадцяти активних українців у Фінстервальде — біженці з різних регіонів, у тому числі з Донеччини, Дніпропетровщини, Київщини, Житомирщини та Сум. 
Вікторія Вижимок розповідає, що в Німеччині є традиція залишати на майданчиках перед будинком речі, які вже не потрібні. "Зазвичай німці місцеві виносять техніку, яка вже не потрібна, або люди переїжджають, просто на вулицю. Тож, йдучи вулицею, можна знайти в робочому стані чайники чи мікрохвильовки", — розповідає вона. 
Українці забирають такі речі, приводять до ладу, і відправляють в Україну, переважно в лікарні. Серед такої техніки — мікрохвильові печі, електрочайники, кавоварки, електробритви та інше.
"Також інколи на сайті потриманої техніки я знаходжу щось недороге, 10 євро, або 5 євро, і домовляюсь з людьми, їду купую. І ось таким чином ми спільними зусиллями дещо просто серед вулиці збираємо для України", — розповідає Вікторія. 
Для таких покупок в "кафе" поставили скриньку, яку час від часу наповнюють як самі українці, так і німецькі друзі. Наприклад, за ці гроші Вікторія також купила чотири обігрівачі.
Німецькі волонтери придбали партію термобілизни. Разом купували капці, термоковдри, аптечки. У пакунках є продукти, теплий одяг, чоловіче взуття і зимові ковдри.
Кілька посилок зібрали для адресної допомоги дітям в Ізюмі та Запоріжжі. Відправляють в Україну також візки для людей з інвалідністю.
Більшу частину допомоги фонд розвозить по лікарнях та госпіталях Харкова, де лікуються поранені солдати та місцеві мешканці. Вікторія говорить, що медперсонал теж потребує допомоги, тож їх дуже виручає дрібна електротехніка.
Ковдри та теплі чоловічі речі відправляють солдатам, якщо є запит, розповідає волонтер фонду Володимир Івахненко. Він приїхав до Фінстервальде за речами, які назбирали для Харкова українці.
"Буквально місяці два тому я де тільки не шукав шкарпетки, труси, ну вибачте, футболочки, тому що хлопці швидко рухаються, потрібно перевдягатися", — розповідає Володимир. Говорить, що все, що привезуть в лікарні та військовим понад потребу, відвезуть в деокуповані села.
"Зраз іде холод, і дуже хочеться підняти дух бойовий нашим хлопцям, які можуть випити гарячої кави або чаю і знати, що десь в іншій країні, в Німеччині, люди думають про них, і ми бажаємо перемоги", — додає Вікторія.
Людина йде до супермаркету, купує собі шампунь, то може купити два, і один віддати  для України, це вже допомога, говорить Вікторія Вижимок. Для цього одній людині не потрібні великі гроші, але разом це виходить велика допомога.
Також вона розповідає, що для такого волонтерства не витрачають багато часу. Спілкуючись з німецькими друзями, українці, розповідають їм, що саме і для чого потрібно. Як правило, вони одразу зголошуються допомагати.
"Треба цим займатися, треба не боятися, кожен може долучитися до такої неважкої допомоги, кожен може внести якийсь свій невеличкий внесок і назбирати таких звичайних речей, як медикаменти, дрібна побутова техніка, їжа. Кожен з нас, опинившись в іншій країні, може допомогти тим, хто цього потребує в Україні", — говорить вона. 
І додає, що планують і надалі займатися збором допомоги, поки в Україні буде така потреба.