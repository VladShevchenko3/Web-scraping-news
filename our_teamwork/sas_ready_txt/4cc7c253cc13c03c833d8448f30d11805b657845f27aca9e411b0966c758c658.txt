"Ми не маємо права тут здатися". Як у прикарпатському селі Сваричів волонтери допомагають ЗСУ

Руслана Полівчак
Каріна Борисевич

Громадську організацію "Намневсеодно" жителі села Сваричів зареєстрували у 2020 році. Спершу допомагали односельцям похилого віку. З початку великої війни волонтери зайнялися допомогою армії.
"Все змінило 24 лютого. Ми зрозуміли точно, що наш напрям — це допомога хлопцям. В перший день війни ми зідзвонилися і зрозуміли, що треба щось робити, і ми точно не будемо сидіти без діла. І тут наше приміщення перетворилося у волонтерський штаб. Село надзвичайно згуртувалося. Ми від 8:00 і до пізнього вечора були тут: сортували, відправляли", — розповідає волонтерка Тетяна Савчук.
Усю допомогу волонтери збирають залежно від потреб військових. Окрім їжі й ліків, передають теплий одяг, окопні свічки та маскувальні сітки, які самі виготовляють у штабі. Також готують корисні перекуси для бійців — смаколики із суміші горіхів та сухофруктів. Долучаються до збору речей та грошей і небайдужі односельці. 
Волонтер Юрій Васильків показує аптечки та плитоноски, які зшили місцеві жительки для воїнів.
"У нас є дуже багато швачок. Є Мирося, яка нам завжди допомагає. Треба було шити плитоноски, бронежилети. Ми зателефонували до неї й Мирося погодилася. Якось організували кінопоказ в центрі, біля нашого Народного дому. Прапорів дуже багато пошили жінки. За ці гроші, що ми їх попродавали, купили прилади нічного бачення бійцям", — розповідає Юрій Васильків.
За увесь час роботи громадської організації "Намневсеодно" волонтерів нагороджували відзнаками. Не забувають дякувати за їхню роботу й військові. Вони відправляють з передової підписані прапори. 
Є також у штабі плетені браслети, які військові носили упродовж ста днів від початку війни. Усе це волонтери зберігають та вважають своїми оберегами. Такі речі, каже волонтерка Наталія Романишин, не дають опускати руки та надихають їх продовжувати допомагати.
Жінка показує нагрудний знак "За бойову звитягу" від Івано-Франківської обласної адміністрації. Його передали найкращій подрузі Наталії.
"Вона зараз — у полоні. Вона була на "Азовсталі", служила старшим бойовим медиком. І вже шість місяців вона у полоні. І цей знак нам ні на хвилину не дає скласти руки, тому що, якщо на "Азовсталі" витримали, то і ми не маємо права тут здатися", — переконує Наталія Романишин.
Зараз волонтери готують для військових чергову партію допомоги із теплим одягом, свічками та їжею. У селі планують також організувати акцію "Святий Миколай йде до воїнів". Місцеві жителі збиратимуть святкові пакунки, які потім волонтери передадуть на фронт бійцям.