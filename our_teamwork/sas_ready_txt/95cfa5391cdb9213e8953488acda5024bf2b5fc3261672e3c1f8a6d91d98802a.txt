У Знам’янці на Кіровоградщині переселенці роблять окопні свічки для українських військових

Павло Іванов
Антоніна Крейтор

Матеріал для виготовлення свічок приносять місцеві жителі, парафін працівники центру купують за гроші благодійників, збір яких оголошують час від часу – сказала Наталія Тишкевич: "Свічки виручають хлопців, особливо зараз. Ми дуже раді, що йде наступ, хлопці просуваються. Вони не встигають облаштовувати позиції, і в цей момент дуже виручає окопна свічка – вона дає змогу закип’ятити воду, зігріти руки, розігріти їжу".
Зі слів керівниці центу, одна окопна свічка горить шість-сім годин.
Щоб зробити свічки, картонні коробки ріжуть на смужки. Для виготовлення окопної свічки згодиться будь-яка бляшанка з-під консерви – показав переселенець з Харківської області Віктор Латенко: "З-під гороху, свинини, тушкованки – всі категорії і формати беремо. Зайве відрізаємо, загинаємо – виходить стандартна бляшанка".
Віктор Латенко працює в гуманітарному центрі з травня. Два місяці, сказав, жив в окупації: "Було важко. Не страшно, а важко. Тому з перших днів я сюди прийшов і допомагаю. Це треба, це необхідно. Ось і вся мотивація".
До виготовлення свічок долучився Ігор Лебединський із Запоріжжя. Він живе там, дружина евакуювалась у Знам’янку, він приїхав до неї на період відпустки. Для швидшого скручування картону, показав, мають спеціальні пристрої: "Вставив гніт, щоб виступав, і щільно накручую смужку картону. Віск, коли заливаємо картон, потрапляє у міжшарові проміжки. Скручений картон знімаю з цього станка і вставляю в бляшанку. Залити тепер парафіном і свічка готова".
Готові свічки складають в коробку, сказав Ігор Лебединський: "Приходить людина, завантажує це в машину – забирає додому, де в чайнику плавить парафін, заливає свічку. Привозить назад, потім вже, куди треба, відправляють".