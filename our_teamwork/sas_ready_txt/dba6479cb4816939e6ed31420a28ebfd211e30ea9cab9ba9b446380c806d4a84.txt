"Просять хоча б один зимовий спальник на п'ятьох". Кропивничанин збирає гроші на спальні мішки для бійців

Павло Іванов
Вікторія Колосова

Дмитро Семенюк – керівник громадської організації "Волонтерський інформаційний фронт", яка допомагає волонтерським організаціям: "Почав волонтерити, як і більшість, 24 лютого. Але обрав напрямок допомоги саме організаціям, які допомагають військовим. Зменшую тим самим навантаження на них".
Акцію започаткував після телефонної розмови з бійцем: "Військовий знайшов наклейку з моїми контактами в літньому спальному мішку, зателефонував. Попросив хоча б один зимовий спальник на п’ятьох бійців. Тому все, що зберу в рамках акції, відправлю виключно на передову. Спальники для військових, так звані "натівські" зразки, не горять. Але ті, що мають наші хлопці, горять, тому потреба в них є постійна. Про це свідчить статистика по бійцях з обмороженнями".
Перша партія зимових спальників від Дмитра складалась з понад 30 спальних мішків, друга – з пів сотні. Кожен коштував близько двох тисяч: "Я – маркетолог за освітою, працював журналістом – вмію керувати інформацією. Якщо треба, щоб я у людей асоціювався зі спальниками і, умовно, замість моєї голови люди бачили спальник, я буду робити все, щоб так було – щоб я йшов вулицею і людина, побачивши мене, підходила і казала, що знає мене, знає, що я збираю на спільники і давала гроші, щоб я їх купував для бійців".
Військовим відправляють туристичні спальники, розраховані на комфортне перебування в них за зовнішньої температури мінус 15 градусів: "Я перевірив їх на собі. Спальники для акції шиють найкращі виробники, та з жодним з них я не дружу – вони конкурують. Все прозоро – про кожну копійку звітую. Гроші не мої, гроші – людей. Дайте нам нормальний спальник, дайте нормальну ціну – матимете заробіток".
Відправляють бійцям й передані людьми спальні мішки. Літні – утеплюють та шиють для них чохли.
 
 