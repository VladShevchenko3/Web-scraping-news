"Очі" для військових: у Черкасах волонтери закупили 35 дронів Mavic 3

Катерина Костюк

Волонтер "Центру допомоги армії" Антон Соколенко координує проєкт, за допомогою якого вдалось зібрати необхідну суму на закупівлю дронів:
"У нас є проєкт — сайт, на якому кожен з охочих може задонатити й замовити підписи на артилерійських снарядах. Задонатити можна на різні суми — від 200 доларів до 20 000 доларів за напис на літаку. Тобто людина пише текст, який потрібно написати на снаряді чи, наприклад, танку, а ми їй відправляємо фото чи відео пострілу". 
За словами волонтера, клієнтів з України мало, більшість донатів надходить від іноземців:
"Переважно це американці, фіни. Наразі є близько чотирьох тисяч замовлень. Фіни замовили написів на понад 200 тисяч доларів".
Найбільший донат, як зазначив він, був у розмірі 50 000 доларів. Серед написів, який найбільше запам'ятався, — пропозиція руки та серця:
"Останнє замовлення було від чоловіка, який хотів зробити пропозицію дівчині. Він попросив написати текст «Чи вийдеш ти за мене?» на артилерійській установці М777 за п'ять тисяч доларів. Тож ми записали відео пострілу".
За виручені кошти вдалось придбати 35 дронів Mavic 3, розповів Антон Соколенко:
"Наразі Mavic — це розхідний матеріал, тож вирішили замовити одразу велику кількість. За допомогою нашого проєкту ми зібрали 3,9 мільйона гривень і придбали 35 дронів: 25 великих та 10 маленьких".
Волонтерка організації Оксана Циганок передала три дрони військовим, які незабаром відправляться в одну із "гарячих" областей країни:
"Всі підрозділи говорять, що дрон Mavic 3 найбільш потрібний. Зараз від військових маємо дуже багато запитів. Тож сьогодні (13 січня — ред.) один підрозділ, який поїде на східний напрямок, отримає їх".
Один з таких дронів отримав для свого підрозділу військовослужбовець з позивним Балу:
"Без цих дронів було б дуже складно — це наші очі. Вони потрібні для проведення повітряної розвідки на дальність чотири тисячі кілометрів. Також на них можна прикріплювати підвіси для скидання боєприпасів. Раді, що їх отримали, оскільки дрони це дійсно розхідний матеріал. З мого досвіду можу сказати, що такий дрон у нас може бути три-чотири дні, оскільки часто ворог його перехоплює чи збиває".