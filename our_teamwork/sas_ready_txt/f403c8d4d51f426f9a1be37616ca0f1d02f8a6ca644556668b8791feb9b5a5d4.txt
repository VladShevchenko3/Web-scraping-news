Продавав кекси біля храмів. 6-річний Павло зі Львова зібрав 12 тисяч для ЗСУ

Наталія Карнаух

Батько хлопчика з перших днів повномасштабного вторгнення пішов захищати Україну. Тож Павло вирішив підтримати військових і разом з мамою почав волонтерити.
"Маленький волонтер продав близько двох сотень кексів. Не заважали хлопчику збирати кошти для військових ані спека, ані холод, ані планові відключення електроенергії. Зібрані кошти Павло передав Благодійному фонду "Здійснити мрію", чим вразив усіх волонтерів. Такий маленький хлопчик прийшов до них вперше", — йдеться у повідомленні.
Волонтери фонду у співпраці зі Львівським прикордонним загоном закупили синьо-жовті стяги для щойно звільнених територій.
"Ці державні прапори передано військовим у Луганську та Херсонську області, і вже майорять у звільнених від окупантів населених пунктах", — каже полковник Петро Жовнич.
6-річний волонтер отримав сувенір від прикордонників. Також його запросили на тренування львівського футбольного клубу.