"Я — Маріуполь" у Рівному: як минули два місяці роботи центру підтримки переселенців

Юлія Авдєєнко
Артем Остапюк

За словами керівника Центру Богдана Дужика, найчастіше люди звертаються за допомогою у працевлаштуванні, а також за юридичною консультацією. 
Переселенка з Маріуполя Олена зверталась і до психолога, і до терапевта. Жінка покинула місто на другий тиждень повномасштабного вторгнення РФ: 
"Ми приходимо сюди як додому. Допомогу отримуємо, ті самі теплі набори видають, харчові набори, нам допомагають матеріально. Але приходиш сюди за емоційним станом, дуже тепла атмосфера і дуже подобається. Найголовніше — це де жити, працювати, в мене все добре". 
Окрім видачі гуманітарної допомоги, у Центрі також проводять різні заходи, зокрема, заняття для дітей.
"Батьки можуть свою дитину привести до нашого центру, можуть отримати й педагогічну допомогу, або залишити свого малюка, якщо їм треба кудись піти, з нашим вихователем", — розповів Богдан Дужик.
За два місяці роботи у Центрі підтримки переселенців зареєструвалися понад шість сотень маріупольців, яким видали майже 900 харчових наборів та надали майже 400 юридичних послуг. 
Знаходиться центр "Я — Маріуполь" у Рівному за адресою Міцкевича, 5.