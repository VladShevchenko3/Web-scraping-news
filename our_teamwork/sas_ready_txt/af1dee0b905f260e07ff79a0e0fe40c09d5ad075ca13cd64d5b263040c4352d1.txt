В будь-який час дня чи ночі: пенсіонер з Черкащини безоплатно перевозить військових на фронт та додому. СУСПІЛЬНЕ | ЛЮДИ

Марина Денисенко
Вікторія Будавіцька

"Хлопці воюють, а ми замість того, аби допомагати, ще й здираємо три шкури. Хтозна скільки грошей там є, чи їх немає. Людина виконує свій обов’язок перед державою, і, думаю, цю людину можна було завезти навіть безоплатно", — пояснив пан Олександр.
Подружжя Олександра та Валентини Демиденків допомагає армії з перших днів війни. Пані Валентина готує випічку, її чоловік розвозить продукти волонтерам та на пошту. Віднедавна пан Олександр вирішив безоплатно підвозити й військових.
Пан Олександр прочитав у соцмережах допис односелиці, чоловіка якої відвезли до обласного центру, взявши втричі більшу суму за проїзд. Його це обурило.
"Чоловік розсердився, каже: як таке може бути. Запропонував зробимо допис 
— розповіла пані Валентина.
За словами пана Олександра, допомогти військовослужбовцям може в будь-який час доби: "Я вдома. Можу відвезти в будь-який час дня чи ночі, можу завезти безоплатно".
 
 
Чоловік Юлії Ружиної нині боронить країну на Харківському напрямку, з 2 березня  вдома був двічі.
"У наших військових є така мета: коли відпустка, то за будь-яку ціну дістатися додому, і якщо є люди, які допоможуть, то це дуже приємно", — прокоментувала Юлія.
Олександр Демиденко все життя провів за кермом, до пенсії водив вантажівку, розповіла дружина Валентина.
"Він об’їздив всю Європу вздовж і впоперек, і нашу Україну всю вздовж і впоперек".
 
 
Досвід водіння автомобіля Валентини Демиденко — 26 років, відтак підвезти військового зможе й вона. Подружжя також передає на фронт власну випічку.
"Це дуже смачні кекси, вони з пюре гарбуза, чоловік їх обожнює. Я подумала: як чоловікові подобається, то й хлопці їх будуть смакувати із задоволенням", — прокоментувала пані Валентина. 
 
 
Передають військовим смаколики через волонтерку Мар’яну Бабенко. Без допомоги Демиденків, ще жодної посилки не зібрали, розповіла волонтерка Мар’яна:
"Вони постійно допомагають, постійно щось відвезти, на пошту щось відправити".
Пан Олександр пояснив: кожен має докласти зусиль, аби підтримати захисників на фронті, тоді перемога буде ближчою.