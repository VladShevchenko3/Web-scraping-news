Рюкзаки — у шпиталі, подушки та сітки — на передову. Освітяни та переселенці з Донбасу допомагають ЗСУ

Анастасія Дашко

Джинсові рюкзаки для військового шпиталю вчителі шиють в одній зі шкіл Дніпра. На лікарняний бійці часто потрапляють з порожніми руками, і ця торбинка стає у пригоді. Також шиють білизну й подушки. 
 “Складно спати на касках. Подушечки шиємо і передаємо на передову. І в шпиталь відвозимо”, — говорить вчителька інформатики Інга Самойленко. 
 Кажуть, волонтерству приділяють вільний від уроків час. Зазвичай вдень, бо ввечері не завжди є світло.
Як плести основу для маскувальної сітки, розповідають, підгледіли в інтернеті.  
Основи перетворюють на маскувальні сітки з особливим малюнком.
“Треба плести, щоб не було правильних якихось геометричних форм. Безпілотник читає оці всі трикутники, прямокутники. Це дуже важливо. І ще: сітки — це розхідний матеріал. Вони горять, буває швидко їх на позиціях залишають”, — пояснює волонтерка Лариса Коваленко. 
Готові сітки волонтери незабаром відправлять на Луганщину та Донеччину. Кажуть, допомагають військовим з початку повномасштабного російського вторгнення.
“З першого дня війни наша школа долучилась до волонтерської діяльності. Нам допомагали й наші батьки, і діти, і випускники нашої школи. Плели сітки, збирали речі для армії, та й зараз збираємо”, — розповідає заступниця директора школи Галина Шкута. 
Волонтери вже передали військовим понад 180 маскувальних сіток.