У Рівному волонтери з Великої Британії пригощають піцою переселенців та людей у скруті

Юлія Авдєєнко
Артем Остапюк

Максим переїхав до Рівного з Дружківки, що на Донеччині. Почувши, що шотландський благодійний фонд годуватиме піцою переселенців та людей у скруті, вирішив прийти та посмакувати випічкою. 
25 січня волонтери роздавали таку допомогу біля гуртожитку на вулиці Пластовій. Загалом в Україні таку акцію проводять упродовж пів року. Серед волонтерів 19-річний Джо Роблес з Лондона: 
"Я тільки що завершив школу і не пішов до коледжу чи університету, я шукав, де б подорожувати. Мій кузен Фін повернувся додому на Різдво і сказав, що поїде знову. І я тут близько двох тижнів, тут дуже круто, я отримую задоволення від України. Тут дуже класні люди".
А волонтер Фін Рідл приїхав до України, аби підтримати український народ.
Готують піцу швидко — у печі при високій температурі. 
"Ці піци нам дають безплатно як напівфабрикати. Ми попередньо розморожуємо їх і тут починаємо готувати", — пояснив Джо Роблес.
Один з волонтерів організації Олександр Кривцун розповів, що вони їздять в різні регіони України.
"Пригадуючи себе у свої 18, не впевнений, що поїхав би в країну, де війна, у складі благодійної організації. У хлопців зараз те, що в Англії називається "Gap year" — один рік відпочинку після закінчення школи. І Фін, наприклад, замість того, щоб поїхати на море, на Багами, займатися своїми справами, 18-річним вирішив сюди приїхати", — зазначив волонтер.
Готують саме піцу, бо "це просто і зрозуміло".
"Піцу легко готувати, легко їсти, вона не є дуже вибаглива, тобто не треба якихось приладів для їжі, тарілок, ложок і так далі. Її можна їсти руками й возити з собою у великому об'ємі", — зауважив Олександр Кривцун.
Піцу для волонтерів надають виробники з Німеччини, звідти вони доставляють їх у хаби у Львові та в Запоріжжі. У Рівне волонтери завітали на два дні.
За 
міського голови Олександра Третяка, 26 січня піцу роздаватимуть у двох місцях: до обіду у територіальному центрі соціального обслуговування на Дубенській, а по обіді у "пункті незламності" на площі Перемоги.